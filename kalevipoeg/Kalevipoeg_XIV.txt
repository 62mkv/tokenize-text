Kalevipoeg


					Friedrich Reinhold Kreutzwald





Exported from Wikisource on 15. märts 2022





Neljateistkümnes lugu





Oleks laulupoega noorem,

Oleks, mis ta enne olnud

Kevadises kaunis ilus,

Suvepiiri palistusel,

Siis ta laulaks pika päeva,

Laulaks läbi talveöögi,

Laulaks nalja ehk nädala,

Kukutelles poole kuuda

Kalevite kaunist mängi

Põrgupere piigadega,

Laulaks, et metsad müraksid,

Kaljud vastu kargeleksid.

Aga laulik, õhtukukke,

Suvest lahkund luigekene,

Pöörab silmad igatsedes

Õnnepäeva hommikulle,

Noorepõlve nurmedelle,

Kus veel kenamadki kirjad,

Ilusamad õnnelilled

Rõõmuvaipa valmistasid;

Kus veel elu õrnal rinnal

Soemalt mõni sõbrasüda

Õnnelikult vastu õhkas;

Kus veel kevadisel murul

Külakiige kergitusel

Sõstrasilmad sõbralikult

Heldusella hiilgasivad - -

Millal saab lauliku kevade

Armul tagasi tulema?

Tõuse, laulu koidukene,

Tõuse kui see päevatera

Minu vaimusilmadesse!

Paista muistsepõlve päevi

Hämarusest ärkamaie,

Pilvepaksust paistemaie!

Kalevite kallil pojal

Ei sõit′ ilu jõgepidi,

Mäng ei kullast mäge pidi;

Ilu oli pikalla öölla

Lustipidul lõppemata,

Mäng ei lasknud noorel mehel

Aega minna igavaksi

Ega nali neidudelle

Unesõba silmadelle.

"Oh, kui ööl′ ei hirmutuseks

Päikest tuleks paistemaie!"

Nuttis juba mitu noorta

Kadund armu kahetsedes,

Kui ta salalõimesiidi

Kangasjalgel kujutie.

Vanaeite köögis vangis

Istus kui lõksus hiireke,

Kust ei võinud kasutütreid

Kalleid minna keelamaie.

Teisel päeval läksid piigad

Kaleviga kõndimaie,

Läksid maja näitamaie,

Varakambreid vaatamaie;

Palged alles punetasid

Neitsidel veel naljatusest,

Miska öö neil õnnemängil

Lustilikult mööda läinud.

Nemad läksid kiviuksest

Kõrge kivivõlvi alla,

Kõndisivad kivist teeda

Tüki maada veel edasi;

Seal tuli vastu rikas tuba.

Tuba oli rauast tehtud,

Seinanurgad teraksesta,

Raudauksed, raudaaknad,

Raudalaed ja raudpõrandad;

Raudaahi seisis nurgas,

Raudakeris ahjuotsal,

Raudakummi keriksella,

Raudasängi seina ääres,

Raudalaud keset põrandat,

Raudatoolid laua ümber,

Raudapingid ahju kõrval;

Rauast olid parred tehtud,

Parrevarred rauast taotud,

Raudakirstud igas nurgas,

Raudavara kirstudessa.

Vanem piiga pajatelles

Pani sõna sõudemaie:

"See on vana Sarvik-taadi

Töötuba sulastelle,

Orjapoiste varjupaika,

Teopoiste pärispaika:

Siin neid vaeseid vaevatakse,

Mitmel puhul piinatakse."

Nemad läksid raudauksest

Kõrge raudse võlvi alla,

Kõndisivad raudateeda

Tüki maada veel edasi;

Seal tuli vastu teine tuba.

Tuba oli vasest tehtud:

Seinad vasesta valatud,

Valgest vasest seinanurgad,

Punasesta seinapalgid,

Vasksed uksed, vasksed aknad,

Vasksed laed ja põrandad;

Vaskne ahi seisis nurgas,

Vaskne keris ahjuotsal,

Vaskne kummi keriksella,

Vaskne sängi seina ääres,

Vaskne laud keset põrandat,

Vasksed toolid laua ümber,

Vasksed pingid ahju kõrval;

Vasest olid parred tehtud,

Parrevarred vasest taotud,

Vasksed kirstud igas nurgas,

Vaskne vara kirstudessa.

Vanem piiga pajatelles

Pani sõna sõudemaie:

"See on vana Sarvik-taadi

Tütarlaste töötuba,

Orjapiiga varjupaika,

Vaimutüdrukute nurka:

Siin neid vaeseid vaevatakse,

Mitmel puhul piinatakse."

Nemad läksid vasksest uksest

Kõrge vaskse võlvi alla,

Kõndisivad vaskiteeda

Tüki maada veel edasi;

Seal tuli vastu kolmas tuba.

Tuba oli tehtud hõbedast:

Hõbedased toaseinad,

Nurgad hõbedast valatud,

Hõbeuksed, hõbeaknad,

Hõbelaed ja -põrandad;

Hõbeahi seisis nurgas,

Hõbekeris ahjuotsal,

Hõbekummi keriksella,

Hõbesängi seina ääres,

Hõbelaud keset põrandat,

Hõbetoolid laua ümber,

Hõbepingid ahju kõrval;

Hõbedasta tehtud parred,

Parrevarred hõbedasta,

Hõbekirstud igas nurgas,

Hõberaha kirstudessa.

Teine piiga pajatelles

Pani sõna sõudemaie:

"See on vana Sarvik-taadi

Igapäevaline tuba,

Argipäeva asupaika,

Kehakarastuse kamber.

Siin ta puhkab igapäeva,

Peab hõlpsat põlvekesta."

Nemad läksid hõbeuksest,

Kõrge hõbevõlvi alla,

Kõndisivad hõbeteeda

Tüki maada veel edasi;

Seal tuli vastu neljas tuba.

Tuba oli kullast tehtud:

Kullast olid toaseinad,

Nurgad kullasta valatud,

Kuldauksed, kuldaaknad,

Kuldalaed ja -põrandad;

Kuldaahi seisis nurgas,

Kuldakeris ahjuotsal,

Kuldakummi keriksella,

Kuldasängi seina ääres,

Kuldalaud keset põrandat,

Kuldatoolid laua ümber,

Kuldapingid ahju kõrval;

Kullast olid parred tehtud,

Parrevarred kullast taotud,

Kullasta kõik majariistad,

Kuldakirstud igas nurgas,

Kuldaraha kirstudessa.

Teine piiga pajatelles

Pani sõna sõudemaie:

"See on vana Sarvik-taadi

Pidupäeva paigakene,

Lustipidamise tuba,

Kallis rõõmukambrikene.

Siin ta puhkab pidupäeval,

Maitseb magusamat põlve,

Õnnelikumada aega.

Siin ma eile pika päeva

Olin kulda küürimassa,

Pidukambrit pühkimassa."

Nemad läksid kuldauksest,

Läbi kuldaväravasta

Kõrge kuldavõlvi alla,

Kõndisivad kuldateeda

Tüki maada veel edasi;

Seal tuli vastu viies tuba,

Kallis siidikambrikene.

Tuba oli siidist tehtud,

Siidinööril üles aetud,

Salasambailla toetud;

Siidist olid toaseinad,

Nurgad siidista sõlmitud,

Siidiuksed, siidiaknad,

Siidist laed ja põrandad,

Siidisängid seina ääres,

Siidipadjad sängidessa,

Siidikatted üle laua,

Siiditekid toolidella;

Siidiriided rippusivad

Ümberringi seina küljes,

Siidinöörid piki tuba

Nõtkusivad siidi alla,

Suured kirstud seisid nurgas,

Siidikangad kirstudessa.

Kolmas piiga pajatelles

Pani sõna sõudemaie:

{{ReaNr|210}"See on neiu ehtetuba,

Noorte neitsikeste kamber.

Siin nad, hellad, ehitavad,

Piduriideid palmitavad,

Panevad sinisiidilista,

Punakarva poogalista,

Roomakarva loogelista,

Kui on siidiliste pidu,

Noorte neitsikeste päeva."

Nemad läksid siidiuksest,

Läbi siidiväravasta

Kõrge siidivõlvi alla,

Kõndisivad siiditeeda

Tüki maada veel edasi;

Seal tuli vastu kuues tuba,

Kena sametkambrikene.

Tuba tehtud sametista,

Sametnööril üles seatud,

Salasambad alla toetud;

Sametista toaseinad,

Nurgad seotud sametista,

Sametuksed, sametaknad,

Sametist laed ja põrandad,

Sametsängid seina ääres,

Sametpadjad sängidessa,

Sametkatted laua üle,

Samettekid toolidella;

Suured sametised vaibad

Jooksivad piki põrandat,

Sametnöörid piki tuba

Nõtkusivad sametissa.

Suured kirstud seisid nurgas,

Sametkangad kirstudessa,

Teised sametkanga pakud

Seisid virnas kirstu kõrval.

Kolmas piiga pajatelles

Pani sõna sõudemaie:

"See on neiu ehtetuba,

Noorte neitsikeste kamber.

Siin nad, noored, ehitavad,

Piduriideid palmitavad,

Panevad sinisametisse,

Poogalise punadesse,

Kui on sametlaste pidu,

Sametneitsikeste päeva."

Nemad läksid sametuksest,

Läbi sametväravasta

Kõrge sametvõlvi alla,

Kõndisivad sametteeda

Tüki maada veel edasi;

Seal tuli vastu seitsmes tuba.

Tuba oli poordist tehtud,

Kenast poordist kambrikene,

Mis oli poordista punutud,

Poordipaelul üles pandud

Salasammaste toella.

Poordist olid toaseinad,

Nurgad poordista punutud,

Poordist uksed, poordist aknad,

Poordist laed ja põrandad,

Poordist sängid seina ääres,

Poordist padjad sängidessa,

Poordist katted laua üle,

Poordist tekid toolidella;

Poordist riided rippusivad

Ümberringi seina küljes,

Poordist nöörid piki tuba

Nõtkusivad poordi alla;

Suured kirstud seisid nurgas,

Poordipakud kirstudessa,

Kirstu kõrval seisid virnad

Kenamaida käiksekirju,

Teised virnad tanukirju,

Kolmandamad loogelisi.

Kolmas piiga pajatelles

Pani sõna sõudemaie:

"See on neiu ehtetuba,

Noorte neitsikeste kamber.

Siin need noored ehitavad,

Päid poordile panevad,

Kui on poordilaste pidu,

Noorte neitsikeste päeva."

Nemad läksid poordist uksest,

Läbi poordiväravasta

Kõrge poordivõlvi alla,

Kõndisivad poorditeeda

Tüki maada veel edasi;

Siis nad pääsesivad õue,

Kus ei muru ega mulda.

Maa oli selgesta rahasta,

Tänavatee taalerista.

Õues seisis seitse aita,

Seitse aita, sala tehtud.

Üks oli aita kivist tehtud,

Raudakivista rajatud,

Teine aita paesta tehtud,

Laiust paasist ehitatud,

Kolmas aita kanamunast

Imelikult ehitatud,

Neljas aita hanemunast

Salakombel kokku pandud,

Viies aita vikikivist,

Viilitud kivist ehitud,

Kuues aita kotkamunast

Imekombel ehitatud,

Seitsmes aita Siuru munast

Iseviisil üles seatud.

Üks oli aita rukkeid täisi,

Teine aita kesvasida,

Kolmas aita kaeru täis,

Neljas täidetud nisuga,

Viies aita linnakseida,

Kuues keeduvilja-aita,

Seitsmes aita searasva,

Keedurasva pakil täisi.

Tagaõues olid laudad,

Karjalojuste korterid;

Laudad olid luista tehtud,

Kontidesta kokku pandud.

Kalevite kallis poega

Ei läind lautu vaatamaie,

Hakkas asja nõudemaie,

Piigadelta pärimaie,

Kes see kuulus Sarve-taati

Sugulta pidi olema.

Vanem piiga peenikene

Mõistis kohe, kostis vastu:

"Kes teda isa sünnitanud,

Ema rinnal imetanud,

Kaitsedessa kaisus kannud,

Rüpessa ehk ravitsenud,

Suu juures suisutanud -

Sest ei ole meie kuulnud.

Kas teda karu poeginud,

Hunti metsas imetanud,

Karjamära mängitanud,

Kitse kätkis kiigutanud -

See kõik seisab sõba alla,

Varjul meile vaiba alla.

Sarvikul on suured vallad,

Laialised valitsused,

Salasõite sadadena,

Tuulekäike tuhandeida,

Ega ole elav silma,

Kuskil sureliku kõrva

Kõiki tema teida teadnud,

Käikisida iial kuulnud.

Meie näeme minekuda,

Teame tema tulekuda,

Teekäik ala tundemata.

Sügavamal peab sisu

Õõnes maa sees olemaie:

Õõnestuses seitse ilma,

Seitse salakaarekesta.

Seal peab varjuliste valda,

Kujuliste külasida

Perekasti pesitama.

Surnud rahvasugusida

Vana Sarvik valitsemas,

Kuida Taara tarkusella

Maailma algamisel

Asju nõnda asutanud.

Voliliku kange käega

Valitseb Sarvik valdasid;

Varjulised saavad luba

Igal aastal hingeajal

Korra oma kodus käia

Omakseida vaatamassa,

Tuttavaida teretamas.

Jõu-õhtute pidudel

Lähvad vaimud lennuskille -

Põrgupiinast päästetuna -

Varjuriigi väravatest

Tuulekiirul kihutelles

Võõraks jäänud vainudelle,

Kus nad rõõmuradadella,

Ehk ka pisarate teedel

Elupõlves enne käinud.

Aga voliaja veerul,

Lõbunädalate lõpul

Peavad võõrsil käinud pojad

Tulist tagasi tulema

Varjuriigi valdadesse,

Igamees oma peresse."

Teine piiga pajatelles

Pani sõna sõudevalle:

"Sealtap vana Sarvik-taati

Teolisi terviteleb,

Abilisi ajab välja:

Sunnib korra sulaseida,

Teise korra tütarlapsi

Teopäevi tegemaie,

Kus nad vaesed raudakambris

Raskeid töösid toimetavad,

Vaskikambris valju tööda

Sarvikulle sigitavad.

Raudakeppi nuhtleb rampa,

Vaskne vitsa viibijada.

Siin on Sarvik-taadi kodu,

Päris puhkamise paika,

Kehakarastuse kamber,

Seljasirutuse sängi,

Kus ta vanaeide seltsis

Vahevahel viidab aega,

Puhkab mõne päevakese,

Kui ta väsind pikast käigist,

Rändamisest väga roidund.

Siisap eite Sarvikuda

Hõbekambri parte pealla

Videvikul vihtlemassa,

Aineid külgi haudumassa.

Pikematel pidupäevil,

Siis, kui suuremaida sööke,

Tuleb Sarvik sõpradega

Suurte sugulaste seltsis

Lustipidu pidamaie,

Õlle hullul hõiskamaie.

Tühi on tal kälimeesi,

Põrgu lita tema tädi,

Valge mära vanaema.

Täna õhtul oodatakse

Sarvikut koju tulema,

Kel ei palju ole püsi,

Kui ta ülespoole kõnnib,

Kussa päeval paistab päike,

Kuuvalgus öösel kumab,

Tähesilmad teevad teeda.

Aga kui ta alla ilma

Varjulaste valdadesse

Tarvidust läeb toimetama,

Siis ta viibib mitu päeva,

Viibib nädalate viisi."

Kolmas piiga peenikene

Pani sõna sõudevalle:

"Kui sind, Kalevite poega,

Kogemata koju tulles

Sarvik-taat saaks silmamaie,

Siis sa satuks kohe surma.

Sest kes iial siia saanud,

Üle läve tõstnud jalga,

Pannud kanda põrmandalle,

See ei pääse surmasuusta,

Võõrdub kuu valguselta,

Päikese paistuselta.

Meie, õed õnnetumad,

Kaunid neitsid kolmekesi

Langesime lapsepõlves

Õnnetuse tuulehoolla,

Viletsuse vihmasaolla

Pärisorjaks Sarvikulle.

Kaugelta meid kannetie,

Tuhande versta tagant toodi

Laia ilma lagedalta,

Kena ilma keske′ elta

Siia kurbaje külaje,

Pika piinade pereje.

Enne olid ilupäevad,

Kus me kuninglikus koplis

Kullerkupukujudena

Kolmekesi kasvasime;

Nüüdap peame, neitsikesed,

Pärisorja olemises

Raudakepi sunnitavad,

Peretaadi sõnakuuljad,

Pereeide käskujalad,

Töösida toimetama,

Mis meil′ peale pandanekse.

Ehk tuleks tulista lunda,

Sajaks rauasta raheta,

Valaks vihma varda′asta:

Ikka peab ori olema,

Ikka mineja minema,

Kohe käima korraline,

Varsti käima vaenelapsi,

Enne koitu koovitaja,

Enne muida musta lindu,

Pärast päeva pääsukene.

Taara heldus kinkis meile

Närtsimata nooruspäevi,

Õnne kevadista iga,

Alalista palgepuna:

Seni kui tuppi solkimata,

Kaunakene kitkumata,

Iduke ivas veel eluta."

Vanem piiga peenikene

Pani sõna sõudemaie:

"Mis see vaestel maksab noorus,

Õnne kevadine ilu,

Alapuna palgeilla,

Mõlkuv marjameelekene,

Katkemata kaunakene,

Kui ei armul haudujada,

Igatsusest päästijada!

Kes see kanu kosimaie,

Linde tuleks lunastama,

Lestajalga lepitama,

Varvasjalga vangist viima,

Masajalga meelitama?

Tuul ei tule teretama,

Õhku õrna hellitama

Vaeseid vangipandud lapsi."

Kalevite kange poega

Pani sõnad sõudemaie:

"Neitsikesed noorukesed,

Käharpeaga kaunikesed,

Ärge kurtke kurval meelel,

Ärge kurtke, armsakesed!

Kurvastus teeb kahvatumaks,

Pisar pillab palgepuna.

Küllap päästan kullakesed,

Päästan linnud lingudesta,

Kanakesed kammitsasta,

Võtan väetid võrkudesta!

Küllap päästan kulla piigad

Vanaeide vangipaelust,

Sarve-taadi sidemetest,

Orjapõlve ormadesta,

Viin teid laia valge′elle,

Päikese paistuselle,

Kena kuu kuma alla,

Siravate tähte silma!

Ärge nutke, noorukesed,

Kurvastage, kullakesed!

Kalevite kangel pojal

Kasvab rammu küllaltigi!

Küllap võidan võidumängil

Sarve-taadi sulastega,

Vangistelen vanaeide,

Lunastelen lapsukesed!"

Vanem piiga peenikene

Pani sõna sõudemaie:

"Kallis Kalevite poega,

Võidumeeste võsukene,

Kangelaste kasvandikku,

Tahad päästa tedrepoegi,

Kammitsasta kanakesi,

Lingupaelust linnukesi,

Siis pead võtma nõiavitsa,

Küüntelaastust kübarada,

Muidu sa ei suuda ennast,

Vähem meid veel vangist päästa!

Siin ei kesta sinu kangus

Ega välta mehe võimus,

Inimlikku vahvam vägi.

Sarvikul on sada selli,

Tuhat teenrit tundemata,

Arvamata abimehi,

Nägemata nõudeandjaid:

Tuuleabid tuuslarilta,

Sortsilaste soola-abid,

Nõiarohukeste abid,

Miska kangust köidetakse,

Miska võimu võrgutakse,

Rammu ära raugendakse."

Kalevite kange poega

Pani naeruks pajatusi,

Naljaks neiukeste kartust,

Seadis sõna sõudemaie,

Laulukesta lendamaie:

"Neitsikesed noorukesed,

Käharpeaga kaunikesed!

Oleksite õnnekombel

Meestepoege mängi näinud,

Vahvamate võitlemista,

Kangemate rammukatset,

Küllap te siis teaksite,

Palju mõnus mehepoega

Tülil jõuab toimetada.

Ei ma karda Sarvikuda,

Karda ei sellide sadada

Ega tondituhandeda!

Võimas käsi võidab väe;

Tugev võitis juba Tühja,

Surmas Soomes suured hulgad,

Saab ka võitma Sarvikuda."

Teine piiga peenikene

Pani sõna sõudemaie:

"Kallis Kalevite poega,

Kuninglikku kange meesi!

Kui sa palumiste vastu,

Õpetusest hoolimata

Kiusatuse kütkendusse

Ülemeelil tahad minna:

Sest ei tõusku meile süüdi,

Sest ei vaestel′ vastutusta

Venna vere valamisest,

Ülekohtus hukkamisest!

Ühte pean veel ütlemaie,

Palvekeelil pajatama, -

Tee siis, meesi, mis sa tahad!

Kui sa tahad õnnekäigil

Põrgupaelust pääseneda,

Siis ma palun: tõtta, meesi!

Vii sa varbad viibimata

Teiste teede radadelle!

Sest kui Sarvik jõuab siia,

Kukub kinni koopauksi,

Läheb urkavärav lukku.

Seal ei ole pääsemista,

Lahtisaamist sulle loota.

Võta küüntelaastust kübar,

Soovi kojusaatemista,

Enne kui kaob õnneaega,

Lõpeb otsa lõbus põlvi!"

Kalevite kange poega

Pidas naeruks neiu pelgu,

Kodukana kohkumista:

Mõtles: "Mees küll maksab mehe,

Võit jääb siiski võimsamalle.

Langeb urgas lamaskille,

Küllap uurin uue urka,

Kaevan teise kaevandiku,

Kust ma pääsen kodu poole."

Nukral meelel neitsikesed,

Kui ei võinud venda päästa,

Armukesta avitada,

Salanõusid sünnitama,

Kuidas nemad kolmekesi

Kavaluse kütkendusel

Armukest saaks aitamaie.

Sängisambas valmis seisid

Sarvik-taadi salariistad,

Abimehed hädaajal:

Kaksi klaasi ühtekarva

Õllevärki märgadega,

Ühel mõõdul küll mõlemad

Poolikulta täide pandud.

Siiski märjad need sugulta,

Võimuselta üsna võõrad

Nii kui öö on päeva kohta:

Üks oli märga kümme härga,

Kes see võimu kasvataja;

Teine märga tuhat nälga,

Kes see võimu kahandaja.

Paremal käel sängisambas

Seisis rammusünnitaja,

Pahemal pool sängisambas

Seisis rammusuretaja.

Vanem õde vaheteli

Salamahti sängisambais

Klaasid teine teise kohta,

Pani rammu pahemalle,

Nõtrust paremalle poole:

Et kui Sarvik võimu võtab,

Nõrgendusta kohe neelab.

Teine õde võttis vitsa,

Mis see silla sünnitaja.

Kui nad nõnda kolmekesi

Salaasjad sünnitanud,

Kuuldi kaugelt müdinada,

Koopalae poolt kolinada.

Vanem piiga värisema,

Teine kohkel kahvatama,

Kolmas piiga peenikene

Pani sõnad sõudevalle:

"Kallis Kalevite poega!

Nüüdap, lõvi, oled lõksus,

Mesikäppa, näpistuses,

Vangivõrgus, vennikene!

Sarvik juba sõitemassa,

Kodu poole kihutamas!

Tallab juba urgasteeda,

Sammud kostvad koopasuusta,

Kannamüdin kõrge′elta.

Lahtipääsemist ei loota,

Pagupaika kuskilt leida!

Katsu tulu tugevusest,

Raudarammust abimeesta!"

Kui oleks hulka hobuseida

Kivisillal kihutamas,

Raskem raudavankri voori

Vaskiteedel veeremassa,

Kõuetaadi kärgatused

Maapinda põrutanud,

Nõnda Sarvik-taadi sammud

Koopakummi kõigutasid.

Kalevite kange poega

Seisis paigast põrkamata,

Seisis kui tammi marussa,

Kaldakaljud lainetessa,

Kivi rahesagarassa,

Kõva torni tuulehoossa.

Ukse taga undas sammu,

Liikus käiki ligemalle.

Juba rusik raksatelles

Piitasida põrutama,

Käsi kange kärgatelles

Ukse kipub hukkamaie,

Juba jalga üle läve

Astub toa põrmandalle;

Sealap sammu seisatama,

Võõrail silmil vahtimaie,

Kust see kulli kanadelle,

Hunti tulnud karja hulka?

Neitsid kartes kahvatama,

Kolmekesi kohkumaie.

Kalevite kange poega,

Kes veel väikelase kujul,

Soovikübara käessa,

Tagaseina seisanekse,

Näind ei suurem neidudesta,

Kukk ei kangem kanadesta.

Sarvik-taati sõnaldama,

Pilkelisti pajatama:

"Kes sind võrku, vennikene,

Lingu viinud, linnukene?

Mesikeelil meelitused

Petnud mõnda poisikesta.

Juba julgus julgematel,

Juba kangus kangematel

Kogemata murdnud kaela,

Hullul peal ju hukutanud.

Pääsmist siit ei päeva alla

Ega lootust lahti saada!"

Kalevite kange poega

Kostis vastu kavalasti:

"Tuul on tühi talitaja,

Maru mõistemata meesi!

Sõitlemine sõnadella,

Vaidlemine vihadella,

Lõualuie lõugutused,

See′p see muistne naiste sõda,

Kabedate kemplemine.

Lorist ei saa lepitajat,

Sõnast sõja suretajat,

Vandest viha vaigistajat.

Keel on kurjem kihutaja,

Sõnad riiusünnitajad.

Lähme välja lagedalle

Võidu peale võilemaie:

Kumb meist kumba kangusella

Võidumängil võitanekse?

Võitijalle veergu voli,

Kohus kätte kangemalle."

Sarvik-taati sõnaldama:

"Sündku sinu soovimine,

Mehemäng mul meelepärast!"

Siisap sammus sängisamba

Võimuklaasist võttemaie

Keharammu karastusta.

Arvas klaasi asukohal

Sängisambas seisevada.

Laskis kiirest′ märga kurku,

Jätt′ ei põhja piisakesta.

Kalevite kange poega

Pistis põue peavarju,

Küüntelaastust kaabukese.

Meelil ise mõtlemaie:

"Kui läeb kitsik kibedamaks,

Hakkab rammu raugenema,

Küll siis kaapu kasvatama,

Soovikübar sirgunema

Paneb kohe poisikese."

Kui siis saanud korra peale

Võitlemise valmistused,

Mindi kohe murudelle

Õue peale õnne katsma.

Sarvik-taati sõnaldama:

"Vanem piiga peenikene,

Käi sa kiiresti kambrisse!

Võta rauad raudakirstust,

Kahekordised kammitsad,

Miska võitja võidetava

Kannad köidab kammitsasse!"

Tütar noori täitis käsku,

Tegi taadi tahtemista.

Mehed muru mõõtemaie,

Sammul kohta seadimaie,

Piirasivad ümber piirded,

Panid vaiad veerte peale,

Et ei mingit segadusta,

Pettust pidand sündimaie.

Siis nad võtsid niuetesta

Kinni keha keske′elta,

Kangust nõnda katsumaie,

Kumb saaks kumba kukutama.

Ei seal olnud enne seda

Muisteaegsel mälestusel

Vägevamaid võitlemisi

Silmale veel sünnitatud.

Kui see meri maru sunnil,

Tuuletiiva tantsitusel

Laineid tuiskab lendamaie,

Kõikumaie, kerkimaie,

Tuulispaska tõstatelles

Katust kipub katkestama,

Nõnda kõikus maapinda,

Põrgu põrand vabisedes

Võitlejate võimu alla;

Põrgu seinad põrusivad,

Nurgakivid niksatasid,

Lagi kippus langemaie,

Katus kaela kukkumaie.

Kaua vältas kahevahel

Kange meeste kemplemine,

Et ei targem võinud teada,

Kavalam ette kuulutada:

Kumb saab võidul kuningaksi,

Teisel kanda köitemaie?

Kui nad said pisut puhanud,

Üürikeselt tõmmand hinge,

Võttis Kalevite poega

Küüntelaastust kaabukese,

Sünniteli soovimisi:

Käskis keha kasvaneda,

Suurusella sirguneda,

Paksusella paisuneda.

Kalevipoeg kasvamaie,

Suurusella sirgumaie,

Paksusella paisumaie,

Tõusis tugevamaks tammeks,

Kasvas kuuse kõrguseksi.

Siisap sasis Sarvik-taadi

Kehast kinni küünte väella,

Rabas korra raputelles,

Kiskus korra kergitelles,

Tõstis kui takutopsikest

Kümne sülla kõrguselle.

Sealt ta rabas Sarve-taati

Teritatud teiba kombel

Sambaks maha seisemaie.

Sarvik langes üle säärte,

Põrus tüki üle põlve,

Vajus ligi reitevahe

Kivikildude keskele,

Liivasõmera lingusse,

Et ei paigast võinud päästa.

Kalevite kange poega

Kammitsaida kohendama,

Vangiraudu valmistama,

Miska vangistatud mehe

Koivad saaksid kütkendatud.

Varem veel kui vennikene,

Kallis Kalevite poega

Kammitsrauda köitemaie,

Ahelaida asutama,

Hakkas Sarvik silmanähes

Väiksemaksi vajumaie;

Vajus vaksa, vajus kaksi,

Vajus siis veel mitu vaksa,

Kahanes veel küünrakaupa,

Sulas siis kui rabasoosse

Põrmupõue peituselle

Ega jäänud enam jälge,

Maha mingit märgikesta

Kui üks väike loigukene

Sinist vetta suitsemaie.

Kalevite kange poega

Pilkamisi pajatama:

"Kes see kuskil kentsakamat

Ilmas näinud imeasja?

Põrgulane pugend peitu,

Argapüksi paguurka,

Linnupoega lepikusse,

Rästas paksu rägastikku,

Sisalikku sambla sülle,

Kui nad kuskil kolinada

Kogemata kuulatanud.

Küllap leian teisel korral

Sarvik-taadi salaurkad,

Köidan kintsud kammitsasse,

Seon raudse sidemesse,

Et ei pääse põgenema,

Liikmeida liigutama.

Täna täidan tõotused,

Päästan põrgust piigakesed,

Vangipaelust väetikesed,

Viin nad võõra vainudelle

Päevasilma paiste alla,

Lustiliste luhtadelle

Kuuvalgel kasvamaie,

Tähtesilmil tõusemaie."

Kalevite kange poega

Võttis mõõga varna otsast,

Pani puusa pandelilla;

Võttis koorma vanavara,

Kullakambrist mõned kotid,

Täitis mõne raetündri

Taalrid tühja kottidesse,

Puduraha penningida

Võis ehk kümne koti võrra;

A′as siis koorma õlgadelle,

Tõstis sülle titakesed,

Kodukanad kolmekesi,

Pani soovikaabu pähe,

Siisap nõnda pajatama:

"Sõua, kaapu, jõua, kaapu!

Sõua meida koopasuhu,

Kuhu jätsin lauakoorma!"

Silmapilgu sünnitusel

Seisivad nad koopasuussa,

Kus see katel enne keenud.

Katel oli kokkadega

Koopasuusta kadunenud;

Mõned tuletunglakesed

Leel alles lõkendasid.

Kalevite kallis poega

Puhus tule põlemaie,

Leegi jälle lõkendama,

Siisap paiskas soovikaabu

Lõkke′ella lõppemaie,

Tuhkadella tuiskamaie.

Neiud noored nuttemaie,

Kolmekesi kahetsema:

"Miks sa, Kalev, kange meesi,

Hüva kübara hävitand?

Teist ei enam ilmas tehta,

Paremat põrgus ei punuta:

Surma läind nüüd soovimised,

Ilmaaegu kõik igatsus!"

Kalevite kange poega

Kavalasti kostemaie:

"Jätke nuttu, neiukesed,

Kaebamisi, kullakesed!

Nüüd ei ole leinaaega,

Kurtemise põlvekesta!

Suve siidirüüdidessa

Hiilgab laialine ilma,

Kukub kägu külapoissi,

Laulab lindu lepitajat,

Hirnub varssa võttijaida.

Kena päikese paiste

Vilgub teie silmadelta,

Läigib silmalaugudelta;

Metsa läigib lehtedessa,

Haljendades murupinda.

Neitsikesed, noorukesed,

Linapäised linnukesed!

Ehtige end riide′ esse,

Pange punapaeladesse,

Sinivärvi siididesse,

Kuldatoime kuubedesse;

Küllap viin teid kosjateele,

Saadan saajaradadelle.

Kui põlevad poiste silmad

Teie ehteilu peale,

Teie palgepuna peale,

Küllap tuleb kosilane,

Külapoissi pettelikku

Teie siidiehte peale,

Kuldatoime kuue peale,

Tuleb palgepuna peale,

Sõlgisrinna paisu peale;

Küllap tuleb kange meesi,

Tuleb Sulevite poega,

Astub Alevite poega,

Sõidab kannul sugulane;

Küllap kangemeeste sõbrad,

Kalevite sugulased

Tulevad teid tabamaie,

Kullakesi kosimaie.

Nüüd on lõpnud leinaaega,

Kurba kiusatusepõlvi,

Nüüd on rohkem rõõmuaega,

Pikalisem lustipidu."

Siis ta ladus lauakoorma

Hõlpsalt jälle õlgadelle,

Pani rasked rahapungad,

Kullakotid, taalritaskud

Koorma peale kuhjadeksi,

Pani peale piigakesed

Ilusasti istumaie,

Kes kui õrrel kanakesed

Kaunil lustil kõõrutasid.

Neiud võtnud, noorukesed,

Enne teeleminekuda

Sameti- ja siidikambrist

Kaunid riidekimbukesed;

Noorem piiga peenikene

Võtnud kaasa vitsakese,

Sillalooja sängiseinast.

Kalevite kange poega,

Kes kõik koormad kandanekse,

Tõttas siiski tulitallul

Koduteeda kõndimaie.

Lustilaulul linnukesed,

Kanad kolmi kõõrutasid:

"Lähme, linnud, lendamaie,

Lähme õnnel hõiskamaie!

Nüüdap suvi sõudemassa,

Iluaega ilmumassa,

Armuaega algamassa.

Läheb suvi sügiselle,

Nurmi kena närtsimaie,

Küll siis tuleb kaugelt külast,

Veereb poissi võõrast vallast,

Tuleb tuttavast talusta

Piigasida päästemaie,

Lapsi noori lepitama;

Kuhu õnne kandanekse,

Sinna sõsar viidanekse."



KALEVIPOEG

Soovituseks | Sissejuhatuseks

I | II | III | IV | V | VI | VII | VIII | IX | X

XI | XII | XIII | XIV | XV | XVI | XVII | XVIII | IXX | XX





Info digiteeritud väljaande kohta


See e-raamat pärineb Vikitekstidest[1]. See on eestikeelsete vabade alliktekstide varamu, mida luuakse vabatahtlike koostööna.

Me levitame digiteeritud tekste tasuta, võttes aluseks teosed, millede autoriõiguste kehtivus on lõppenud või mis on avaldatud vaba litsentsi all. Sa võid meie e-raamatuid kasutada mistahes otstarbel Creative Commons Attribution-ShareAlike 3.0 Unported[2] litsentsi või GNU FDL[3] litsentsi tingimustel.

Uued kaastöölised on Vikiteksidesse teretulnud. Võimalik, et selle raamatu digiteerimisel on mõned vead sisse jäänud. Sa saad nendest teada anda sellel lehel[4].

Seda e-raamatut aitasid luua:

[Kaastööliste nimekiri vastavalt päringule välja jäetud.]





* * *



↑ http://et.wikisource.org

↑ http://www.creativecommons.org/licenses/by-sa/3.0

↑ http://www.gnu.org/copyleft/fdl.html

↑ http://et.wikisource.org/wiki/Vikitekstid:%C3%9Cldine_arutelu





