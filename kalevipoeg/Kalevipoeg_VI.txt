Kalevipoeg


					Friedrich Reinhold Kreutzwald





Exported from Wikisource on 15. märts 2022





Kuues lugu





Kalevipoeg, kange meesi,

Seisis päeva mure paelus,

Kaksi kurvastuse kütkes

Lese eide leinamisel;

Kolmandamal enne koitu,

Vara enne valge′eda

Hakkas koju minemaie,

Ranna poole rändamaie.

Tulid tuulest tuisatelles

Mõnusamad mõttekesed,

Ärkasivad õhukesest

Osavamad arvamised.

Soomes elas kuulus seppa,

Sõjariista sünnitaja,

Vaenuriista valmistaja,

Mõnusama mõõga meister.

Kalevipoeg pajatama:

"Enne kojuminekuda

Peaksin mõõga muretsema,

Sõjasaha sobitama

Vaenulaste vastaseksi."

Silmapilgul sammusida

Teise teele seadidessa

Läks ta üle lagendiku,

Käis ta üle kanarbiku,

Sammus läbi samblasoosta,

Rändas tüki rabasooda.

Seal tuli vastu metsa suuri,

Vastu lausa laanemetsa.

Kalevite kange poega

Eksis mööda männimetsa,

Eksis päeva, eksis kaksi,

Kaotas kolmandama päeva

Õige tee otsimisel.

Öö tuli pikka ja pimeda,

Taevas täheta ja tume;

Otsis meesi õnnekaupa,

Katsus teeda käsikaudu.

Kalevite kallim poega

Langes laia kuuse alla

Pikalisti muru peale

Pahal tujul pajatelles:

"Kõik nüüd kullad läevad koju,

Hõbedased hoonetesse,

Teised tutvasse talusse;

Minul kodu kole metsa,

Kamber keskel kuusikuda,

Laia laane minu tuba,

Tuules on mul tulease,

Vihmas vihtlemise paika,

Udus uinumise kohta.

Isa läks ju enne ilmast,

Kui sain päeva paistuselle,

Eite langes surmasängi

Salasõudikute saatel,

Ilma et mu silmad nägid,

Jättis mu vaeseks järele;

Vennad kaugella Virussa,

Teised Turgi radadella.

Jäin kui lagle lainetelle,

Pardipoega parve äärde,

Kotkas kõrgele kaljule,

Üksi ilma elamaie."

Teise päeva tõusengulla

Kalevipoeg kõndimaie,

Hüva õnne õpetusel

Uuest teeda otsimaie.

Rästas hüüdis rägastikust,

Kägu kukkus kuuse otsast,

Linnukene lepikusta:

"Pööra päeva veeru poole,

Veere videviku vastu!" -

"Olge terved, targad nokad,

Sulgilised soovitajad!"

Pajatas Kalevipoega.

Seadis sammud sõudevalle

Lääne käänul lendamaie,

Õhtutuulel tallamaie.

Kiirelisti kihutelles

Pääses metsa paksustikust,

Sai ta laia lagedalle.

Mööda mägilista maada,

Kaljulista teeda mööda

Kõndis Kalev kaugemalle.

Seal tuli vastu vanaeite,

Tuli vastu lomperjalga

Kargu toella kõndidessa.

Vanaeite viskamaie,

Sõnu nõnda sõudemaie:

"Kuhu lähed kiirel käigil,

Kallis Kalevite poega?"

Kalevite kallim poega

Mõistis kohe, kostis vastu:

"Mul tuli mõnus mõte meelde,

Hüva arvus ajudesse:

Tahtsin kuulsat tahmasilma,

Soome seppa sõbrustada,

Tahtsin mõõka tingimaie,

Kallist minna kauplemaie.

Juhatele, eidekene,

Kuulutele, kulla moori,

Kust ma leian sepa teeda,

Raudakäpa radasida?"

Vanaeite mõistis kohe,

Mõistis kohe, kostis vastu:

"Hõlpsalt võid sa, vennikene,

Juhtimata jälgi leida.

Mine laiast laanest läbi,

Keskelt kena kuusikusta

Kihutele jõe kalda,

Kõnni päeva, kõnni kaksi,

Kõnni ehk veel kolmat päeva;

Pöörad sa siis õhtu poole,

Leiad mäe lagedalta,

Kõrge künka tee kõrvas;

Mine mäe äärta mööda,

Kääna kurakätt künkasta,

Siis sul jõuab jõgi vastu

Paremal pool tee kõrvas.

Kõnni jõe kallast mööda,

Kus kukub kolme joada;

Jõuad jugadesta mööda,

Kohe näed sa kena orgu.

Kena oru keske′ella,

Peitelikus puie varjus

Seisab kõrge mäe ääres

Kaljukuristiku koopas

Kuulsa Soome sepa koda."

Kalevite kange poega,

Kiirustelles teedekäiki

Vanaeide juhtimisel,

Laskis laiast laanest läbi,

Keskelt kena kuusikusta

Kihuteli jõe kalda;

Kõndis päeva, kõndis kaksi,

Kõndis tüki kolmat päeva,

Pööras otse õhtu poole,

Leidis mäe lagedalta,

Kõrge künka tee kõrvas,

Marssis mööda mäe äärta,

Käänas kurakätt künkasta

Kihutelles jõe kalda;

Kõndis jõe kallast mööda,

Kus kukkus kolme joada.

Penikoormad kahanesid

Pika sammu sõudemisel.

Viimaks veeres kena orgu

Sõudevalle silmadesse.

Kaugemalle kihutelles

Puutus lõõtsumise puhin,

Vasarate raske värin

Alasilta kõlksutelles

Kaugelt Kaleville kõrva.

Kõrvakuulu juhatusel

Astus Kalevite poega

Sõudsamailla sammudella

Soome seppa sõbrustama.

Kena oru keske′ ella

Peitelikus puie varjus

Seisis kõrge mäe ääres

Kuulsa Soome sepa koda.

Suitsu andis salatähte,

Säde selget tunnismärki,

Lõõtsa puhin lausumada,

Raua ragin rohkemada,

Et siin sepilista tehti,

Vasaratööd valmistati.

Vana kuulus Soome seppa,

Tahmamusta taadikene,

Püüdis kolme poja seltsis

Sepilista sobitada,

Salalista sünnitada.

Sepa pojad, sellikesed,

Tahmased kui vana taati,

Panid pauke raua pihta

Vasaraida virutelles.

Helepuna mõõgatera -

Tulevat verd tähendades -

Oigas ajult alasilla

Vasarate valu alla,

Raske käe rõhutusel,

Pigistaval pihi piinal.

Sestap tulda topitie,

Lõõtsa suhu sunnitie,

Pehmitie, pinnitie,

Pehmitie tule paistel,

Pinnitie peenemaksi,

Taotie tugevamaks,

Karastati kõvemaksi,

Kaste vahel katsutie,

Pinni vahel painutati,

Kas sest sünnib mõõka hüva,

Tarbelikku terariista.

Kalevipoeg, kangelane,

Astus sepa läve alla,

Hüüdis õuest üle ukse,

Üle läve lõksatille:

"Tere, seppa! Taara appi

Targa tööde toimetusel,

Salaliku sünnitusel!" -

"Tere jumalime, venda!"

Kostis Soome raudakäppa

Lotti lakalt kergitelles.

Siis ta püüdis silmasihil

Tulijada tunnistada,

Mõtte mõõdul mehepoega

Sugudelta seletada.

Vahtis võõrast alta kulmu,

Pilusilmal pilgelisti,

Vahtis otsast varba′ani,

Kuklast jalakandadeni,

Mõõtis mõttes mehe määra,

Poisikese koiva pikkust,

Arvas labaluie laiust;

Siisap sahkas raudakäppa:

"Taara nimel teretajal,

Abisõna avaldajal

Antaks igas kohas asu,

Igas peres puhkepaika.

Kaugelt oled, kotkas noori,

Tugevtiivul siia tulnud?

Küllap kasvid kuulsas külas,

Paisusid küll kenas pesas,

Targa talu taimekene,

Kalevi pere kasvandikku?"

Kalevite poega mõistis,

Kavalasti vastu kostis:

"Ega sugu lahku soosta,

Võsu ei veere kännusta;

Igal linnul oma laulu,

Sugu mööda sulgiskuubi:

Rähnil kirju, kaarnal musta,

Tedrepojal punaharja,

Kukepojalla kannuksed,

Kalalgi sugu soomuksed,

Vähil musta mudakuube.

Kuule, seppa, raudakäppa,

Tahmamusta taadikene!

Kas teil hüva mõõka müüa,

Tugevamat terariista,

Mis ei murdu mehe käessa?

Andke kaupa katsutella,

Et ma mõõga kindlust mõõdan,

Teravusta tunnistelen!"

Soome seppa kostis vastu:

"Ostjal luba otsust nõuda,

Luba kaupa katsutella.

Seakaup ei kotis sünni,

Mõrsjakaup ei ukse tagant,

Pilkaspimeduse peidust -

Kui see lonkru hobu kaupa,

Sõgesilma vahetused.

Silm olgu selge seletamas,

Käsi virka katsumassa,

Tarkus asja talitamas:

Siis ei sünni kaubal kahju,

Ohtu iial ostemisel."

Soome seppa, raudakäppa,

Sundis kohe sellikesta,

Käskis nooremada poega

Kambrist tuua katsekaubaks

Mõne mõnusama mõõga.

Poega täitis taadi käsku,

Tõttas kambrist kaupa tooma.

Tõi siis mõõku kaenlatäie,

Terariistu sületäie

Kaleville katsekaubaks.

Kalevite kallis poega

Mõõga pikkust mõõtemaie,

Tera kindlust tunnistama,

Käsipidet katsumaie;

Püüdis tera painutada,

Kas, kui lookas, kargab kohe

Silmapilgul jälle sirgeks.

Võttis pideme pihusse,

Laskis tera lennuskille

Tuule kiirul tuisatelles

Paari korda keeritada,

Siisap rabas raksatelles

Mõõka vastu kaljupakku.

Kõvast kivist tuiskas tulda,

Sädemeida särisedes;

Tera pudenes tükkideks,

Killud kargasid kaugele,

Käepide jäi pihusse.

"Tohu, tohu! tugevkäsi!"

Hüüdis seppa imetelles.

Kalevite kange poega

Kostis vastu koerahambail:

"Tühjast ei saa tugiriista,

Vaenu vastu varjajada!"

Võttis varmalt teise mõõga,

Võttis kätte kolmandama,

Laskis tera lennuskille

Paari korda keeritada;

Siisap rabas raksatelles

Kiustekaupa kallist rauda,

Mõõka vastu kaljupakku:

Kõvast kivist tuiskas tulda,

Sädemeida särisedes,

Tera pudenes tükiksi,

Killud kargasid kaugele,

Käsipide jäi pihusse.

Soome seppa, raudakäppa,

Tahmataat aga pajatas:

"Sest saab nalja selleks korraks,

Katsekaupa küllaltie!

Ma ei raatsi kallist rauda,

Valmistatud vaenuriista

Katsekaubaks kulutada,

Kangekäele mängiks anda.

Mine, poega, kergejalga!

Käi sa kiirest kamberisse,

Too meile mõõku tugevamaid,

Katseriistaks kindlamaida,

Millest kange mehe käsi

Võrralista vastast leiab."

Teine poega tõttas kiirelt

Taadi käsku täitemaie;

Kandis salakamberista

Kaenlatäie kalleid mõõku,

Sületäie sõjariistu

Tugevama teradega

Kalevite poja katseks.

Kalevite kallis poega

Võttis mõõga vägevama,

Terariista tugevama

Kange käe mängituseks,

Laskis tera lennuskille

Paari korda keeritada,

Siisap rabas raksatelles

Mõõga vastu alasida.

Tera tungis tugevasti

Tollipaksult alasisse,

Mõõk jäi ise murdemata,

Tera katki kildumata,

Aga tera näitas nüri,

Kahekorralisti keerdus.

Soome seppa sahkamaie,

Pilkel nõnda pajatama:

"Oota, oota, poisikene,

Anna aega, vennikene!

Küllap leian mõõga kirstust,

Sõjasaha salakambrist

Suure rammu sarnaliseks,

Võimsa väe vääriliseks,

Kui sul rohkest kulda kotis,

Hõbe lunastusehinda,

Mõõga võrra varandusta,

Korja kulda kukkarussa,

Taalerida tasku′ ussa,

Penningida pungadessa.

See′p on mõõka, maksab palju,

Kallihinnalisem kaupa,

Maksab mõõka vende keskel

Üheksa hüva hobuda,

Kaheksa karimärada,

Kümme paari härgasida,

Kaksikümmend lüpsilehma,

Viiskümmend paremat vasikat,

Sada säilitist nisuda,

Poolteist paati odrateri,

Rohke laeva rukkisida,

Tuhat vana taalerida,

Sada paari paaterida,

Kakssada kuldarahada,

Sületäie sõlgesida,

Kuningriigi kolmandiku,

Viie neitsi kaasavara."

Seal siis toodi isekambrist

Kenamast isekirstusta,

Seitsme luku sõlmitusest,

Üheksa taba taganta -

Toodi välja valge′elle,

Päikese paistuselle

Kenam mõõkade kuningas,

Sõjasahkade isanda,

Soome sepa pihapiin′ja,

Raudakäpa rammestaja,

Vägevam võimu vaevaja,

Kibedam käte kurnaja:

Mis ta higi igapäeva

Seitse aastat ala söönud.

Kuulsat mõõkade kuningat

Oli mõne aasta eesta

Vana Kalevite taati

Enda tarbeks käskind teha,

Voolsal hoolel valmistada,

Targal kombel toimetada.

Vanarauga elupäevad,

Põrmupõlve sammukesed

Jõudsid Taara tahtemisel

Varemini õhtu veerul

Kaljukünka puhkamaie,

Vilu sängi suikumaie:

Enne veel, kui Soome seppa

Mõõga tööda toimetanud,

Sõjasaha sünnitanud.

Sepp oli mõõka seitse aastat

Poege abil painutanud,

Tagunud ja tasutanud,

Siledamaks silitanud,

Teravamaks teritanud,

Peenemaksi pinnitanud,

Seitset sugu rauakarrast

Mõõga tera kokku keetnud;

Laulnud iga päeva kohta

Targema töö toimetusel

Seitset sugu sõnasida,

Sündsamaida rammusõnu,

Voolsamaida võimusõnu

Kuulsa mõõgakuningalle.

Meister oli mõõgatera

Kõvemaksi karastanud

Seitset sugu vete volil,

Arumärgade hautusel:

Üks oli vesi Viru merest,

Märga lausa Soome merest,

Teine vesi Peipsi järvest,

Märga Pihkva radadelta;

Kolmas Võrtsujärve vesi,

Märga muistse järve jälilt;

Neljas oli neitsi vesi,

Märga Ema lättekesest;

Viies vesi Koiva jõesta,

Märga Läti luhtadelta;

Kuues vesi Võhandusta,

Märga püha piiridelta;

Seitsmes selge vihmavesi,

Märga pilve paisutusest,

Mis see sula sünnitanud,

Kastepiiska kasvatanud.

Tera seitsmest teraksesta,

Rootsi raua rahnudesta;

Vars oli valgesta hõbedast,

Käepide kallimast kullast,

Kupp Kunglamaa kivista;

Sidemed seitset karva karrast,

Pannal paksusta penningist,

Teine tugevam taalerist,

Pandlapidemed pitserkivist,

Sõrmuskivi sõmerasta.

Kalevite kallim poega

Võttis mõõkade vanema,

Kuulsa raudade kuninga,

Võttis kätte katse′ eksi,

Laskis tera lennuskille

Tuule kiirul tuisatille

Paari korda keeritada:

Sealap tõusis kange kohin,

Ärkas imeline mühin,

Võõravääriline vuhin,

Nii kui tõuseks tuulehoogu,

Vihmatuule vingumine,

Rahetuule röökimine,

Marutuule möirgamine

Kurja ilma ilmutama,

Sadu rasket sigitama,

Merelaineid mängitama,

Puie latvu puistamaie,

Katukseida kiskumaie,

Liivikuida lennutama,

Sõmeraida sõelumaie.

Kalevite kange poega,

Võidulaste võsukene,

Kanget käppa kukutelles

Rabas mõõka raksatelles

Vastu raske′ et alasit!

Vägev käsi, võidurikas,

Lõhkus raudase alasi,

Lõhkus tükkis aluspaku

Kahte osasse keskelta;

Mõõgale ei jäänud märki,

Krammikesta kusagille.

Kalevite kallis poega

Rõõmsail palgeil pajatama:

"See on mõõka meheriista,

Tehtud tugeva toeksi,

See on mõõka kullakaupa,

Hõbedase hinnaline,

See on sündind sõjariista

Mehe kangema käele.

Tõotan sulle tõrkumata

Mõõga hinna välja maksta,

Luban lunastuse laenu

Tingimiseta tasuda:

Üheksa hüva hobuda,

Kaheksa karimärada,

Kümme paari härgasida,

Kaksikümmend lüpsilehma,

Viiskümmend paremat vasikat,

Sada säilitist nisuda,

Poolteist paati odrateri,

Rohke laeva rukkisida,

Tuhat vana taalerida,

Sada paari paaterida,

Kakssada kuldarahada,

Sületäie sõlgesida,

Kuningriigi kolmandiku,

Viie neitsi kaasavara.

Mõõk on minu, hinda sinu, -

Tule Virust võttemaie,

Harjust palka pärimaie,

Läänest hinda lunastama!"

Soome seppa, raudakäppa,

Mõistis kohe, kostis vastu:

"Võlg on vanast võõra oma,

Laenust ei saa sukalaba,

Petust kindapöialtagi;

Õige tasub teise oma,

Tasub võlga tõrkumata.

Lase kanda Harju laevad,

Veeretada Viru paadid

Mõõga hinda meie maale,

Tasudust meie talusse.

Küllap kandvad killakoormad

Vilja meie aitadesse,

Sõudvad teri salvedesse;

Toovad hobud alla õue,

Ajavad härjad arule,

Viivad vasikad vainule,

Krapikandjad koppelisse,

Lüpsilehmad luhtadelle.

Meie õued on ilusad,

Meie tänavad tasased,

Laudaseinad meil sildad,

Õueaiad õunapuusta,

Vainuaiad visnapuusta,

Tänavad meil tammepuusta,

Vaheaiad vahterasta;

Koppelis käod kukuvad,

Vainul rästad vilistavad,

Luhal laulvad väiksed linnud,

Tänavas teised tantsivad.

Meil on ruunad rahadessa,

Laugud ruunad litterissa,

Kõrvid karunahkadessa,

Mustad hõbemunderissa,

Võigud ruunad võiduriides,

Sälud siidisadulassa;

Meil on lehmi lepikussa,

Vasikaid vaarikumäella,

Härgasid heinaarussa:

Sealtap saavad karjad seltsi,

Sarvikud sugult sõprasid."

Võõruspidu valmistati,

Pikad joodud, laiad ilud,

Laiad lustilikud liigud

Kuulsa mõõga kuningalle.

Pidu kestis seitse päeva,

Seitse päeva puhkas lõõtsa,

Puhkas vasar, aluspakku;

Puhkasivad rauapihid,

Sepa pojad, sellikesed,

Puhkas vana Soome seppa.

Humal uhke põõsa otsas,

Käbi kena kända′assa

Oli pidude peremees,

Laia ilu lustilooja:

Oli tükkind tünderisse,

Pugend õllepoolikusse;

Sealtap kargas kannudesse,

Puges kuri peekerisse.

Liiku joodi liialisti,

Humal uhke valgus pähe,

Võttis meele meeste peasta,

Poole meele poiste peasta,

Tanu targa naiste peasta,

Oidu tütarlaste otsast.

Õlut oli hullamassa,

Mõdu murul möllamassa:

Naised tantsisid tanuta,

Mehed mütsita mürasid,

Poisid pooliti püksata,

Neiud neljatöllakille,

Hüpakille, käpakille.

Õlut, kuri hullamassa,

Tegi tarkuse tölbiksi,

Selged silmad segaseksi,

Pööras arud pööraseksi,

Tegi mehed meeletumaks.

Kalevite kallim poega

Hakkas kiuste kiitlemaie,

Hullu peaga hooplemaie,

Lorisedes luiskamaie,

Kuidas lugu Soome sõudes

Saarel naljakas sündinud,

Kuidas Saare taadi kana,

Perepiiga peenikene

Kaisutelles kiljatanud,

Niudest vähe niksatanud,

Puusaluiest naksatanud,

Eide hella hoitud vara

Kogemata ära kaotand.

Enne veel kui pajatusta

Pikemalta pillutanud,

Asjalugu lõpetanud,

Kargas sepa vanem poega,

Raudakäpa targem tugi

Tulisilmil laua tagant

Kalevipoja kallale.

Soome sepa vanem poega

Põlevsilmil pajatama:

"Lorise sa lobasuuga,

Lorise, mis meelel lustid;

Jäta piiga laitemata,

Tütar noori teotamata!

Ära tule lasta laimamaie,

Neiukesta naeremaie,

Lobasuulla solkimaie:

Kergemeelne kiitlemine,

Hullumeelne hooplemine

Puistab piiga õnnepõlve."

Kalevite kange poega

Kostis, et seinad kõikusid,

Aluspalgid paukusivad,

Vahepalgid vankusivad:

"Mis ma kiuste kiitelesin,

Tõeks selgesti tunnistan.

Neiu lilled ma noppisin,

Rõõmu õied ma raiskasin,

Õnne kaunad ma katkusin:

Tuli taati kisa peale,

Eite tütre heli peale."

Mehed läksid mässamaie,

Hullu peaga undamaie,

Sõna halvemaid sünnitas,

Kõne kurjemaid kihutas;

Sõnasõimust sigis riidu,

Tõusis tappeline tüli,

Veeres vereahne vaenu.

Varemalt kui arvatie

Tülist õnnetus tulema,

Sõimust tegu sündimaie,

Kiskus Kalev kerge käega

Mõõga tupesta möllama.

Mõrtsuka mõõga mängilla

Puistas pea põrmandalle;

Veri virtsas valusasti

Vastu silmi vendadelle.

Soome seppa, raudakäppa,

Kiljatelles kisendama!

Eite langes ehmatelles

Poja kõrva põrmandalle.

Vana seppa vandumaie,

Pärast vannet pajatama:

"Mõrtsukas, kes kallist mõõka

Vaga vere valamisel,

Ilmasüüta hukkamisel

Igavesti ära teotand!

Häbemata verekoera,

Võtsid tuge vanuselta,

Abi targema ametist!

Poisid, võtke pikad pihid,

Võtke kätte raudvasarad!

Andke malka mõrtsukalle,

Verist palka vaenlaselle,

Kalli vere kurnajalle!"

Pojad läksid käsku täitma,

Isa tahtmist toimetama,

Võtsid raskemad vasarad,

Pihusse pikemad pihid,

Rasked rauarahnukesed,

Miska Kaleville malka,

Mõrtsukalle verepalka

Kulmudelle kukutada.

Kalevite kange poega

Humalaviha uhkuses

Tõusis keskele tubada,

Vihast mõõka vibutelles

Hüüdis koleda häälega:

"Tohoh, tahmalased tondid,

Sõgedamad nõgisilmad!

Ons teil elu üsna odav?

Kalevil on vägev käsi:

Kuhu hoopi kukuteleb,

Sinna surma sigiteleb.

Mees veel alles ilmumata,

Sarnaline sündimata,

Kes see suudaks vastu seista.

Tulge, kui surma tahate!" -

Soome seppa pajatama:

"Jätke röövel rookimata,

Verekoera kiusamata!

Küllap jumalate käsi

Tasudessa röövli tabab,

Mõrtsukalle palka mõõdab,

Verist verevalajalle.

Mõrtsukas, kes kalli mõõga,

Sõjariistade isanda,

Vaga verega värvinud,

Süüta surmaga solkinud!

Küllap jumalate kohus,

Taaralaste ülem tarkus

Mõõka sunnib võlga maksma,

Kurja tegu kustutama!

Saagu, saagu, ma sajatan,

Saagu sind sõjariist surmama,

Terav raud sind tappemaie,

Saagu sulle salamahti

Mõõgast sündima mõrtsukas,

Valatud verest vaenlane!

Saagu sa sohu surema,

Mätta otsa mädanema,

Põõsastikku pendimaie,

Rägastikku raipenema!

Kuule, mõõka, kallis rauda,

Kuule, kuninglik, käskusid,

Märka, mis ma mõtetessa

Salasõnulla sajatan:

Tõuse, rauda, tappejaksi,

Kasva kaela lõikajaksi;

Maksa võlga mõrtsukalle,

Täida sünnitaja soovi,

Kus ei mõtted enne käinud,

Arvamist ei unes olnud!"

Kalevite kange poega,

Pool veel hullu humalasta,

Pool veel peada vihavimmas,

Tormas uimaselt toasta,

Astus umbselt õue peale;

Sest ei pannud sajatusi

Targemalta tähelegi

Ega näinud isa norgu,

Vaese ema leinavingu,

Õnnetu õdede ohkamist,

Kodurahva kurvastusi

Närtsind poja surma pärast,

Venna valusa vere pärast.

Tuikuvsammul tormatessa

Vankus Kalev väravasta,

Vankus üle laia vainu,

Kõikus vainult koppelisse,

Läks siis viimaks lagedalle.

Kalevite kange poega

Tallas tuikel teeda mööda,

Rändas rasket rada mööda,

Kuni jõgi jõudis vastu

Kural poolel tee kõrvas;

Kõndis mööda jõekallast,

Kus kolm juga kukkumassa,

Vahtu laialt viskamassa.

Kalevite väsind poega,

Kui ta joadest mööda käinud,

Võttis võimu väsimusel,

Keharammu kurnatusel

Puhkepaika künka peale,

Heitis maha magamaie,

Liigu umbust lahutama,

Paksu peada parandama,

Tuska meelest tuulutama.

Kalevite poega puhkas;

Norin nõtkutas nurmesid,

Kõiguteli kaljusida

Vabisedes vankumaie,

Sundis liiva liikumaie,

Sõmeraida sõelumaie,

Linnud kohkel jätsid laulu,

Metsaliste pojad mängi.

Rahvas aga rääkimaie:

Kas on sõda sõitemassa,

Vaenuvanker veeremassa?



Laskem laululaevukene,

Pajataja paadikene,

Lustikandja lodjakene

Saare randa seisemaie,

Parve äärde puhkamaie.

Lähme saare lagedalle

Vana tamme vaatamaie,

Mis seal enne toodud merest,

Lainetesta oli leitud.

Kena tammekene kerkis,

Paisus päeva paistusella,

Venis vihma volidella;

Tammi tungis taeva′asse,

Pikad oksad pilvedesse,

Latva päikse ligidalle.

Tamm teeb taeva tumedaksi,

Peidab valgust pimedasse,

Katab kuu ja katab päeva,

Varjab tähed valgustamast,

Matab maa musta karva

Pimeduse peitusesse.

Tammi tõusis, tammi kasvas,

Kasvas, tõusis kõrgemaksi;

Tammi kipub taevast tõstma,

Oksad pilvi pillutama.

Saare taati oli sõitnud,

Käinud kaugel kuulamassa,

Mõõtnud sammul mitu maada,

Ratsul sõitnud mitu randa

Abimehi otsimassa,

Päilisi palkamassa,

Kes see tamme kukuteleks,

Määratuma maha raiuks,

Laiad oksad laastaks küljest;

Kes teeks tamme tarbepuuksi,

Laiad oksad laevadeksi,

Ladvatükid linnadeksi.

Saare taati sahatelles

Palgalisi palumaie:

"Tulge tamme raiumaie,

Laiu oksi laastamaie,

Latva maha langutama;

Tammi taevast tumendamas,

Peidab ära päevapaiste,

Varjab kinni tähevalge,

Kustutab kuu kumeduse."

Mehed mõistsid, kostsid vastu:

"Või ei tulla, vennikene!

Tammi kasvand taeva′ani,

Latva pilvi lahutamas;

Tammi meista on tugevam:

Känd ei karda meie kirveid,

Tüvi meie tapperida."

Saare taat tuli tagasi,

Käis siis kurtessa koduje.

Eit tuli vastu alla õue,

Hakkas otsust ajamaie.

Taat aga mõistis, kostis vastu:

"Tuulekäiki käisin tühja,

Saa ei tamme raiujaida,

Laia oksa laastajaida,

Kes see ladva langutaksi,

Pikad oksad pillutaksi."

Eit viis taadi tubaje,

Käskis minna kamberie,

Kus see kotkas kütke′essa,

Pöigelmeesi paeladessa.

Eit aga nõnda pajatama:

"Läksin loogu võttemaie,

Riismeid kokku riisumaie,

Reha kuldane käessa,

Varsi vaskine järella,

Hõbedased rehapulgad,

Võrud kuldased küljessa.

Võtsin kaare, võtsin kaksi,

Hakkasin kolmat võttemaie.

Mis ma leidsin kaare alta?

Leidsin kotka kaare alta;

See′p see kodu kasvand kotkas,

Päeval hautud päevapoega,

Öösel hautud eidepoega.

Viisin kotka ma koduje,

Panin köide kamberie.

Mis seal kotka tiiva alla?

Mees oli kotka tiiva alla.

Mehikese kõrgus kandis

Kahe vaksa vääriliseks,

Kalevi pöigla pikkuseks.

Mis seal mehe kaendelassa?

Kirves mehe kaendelassa."

Taati mehelta küsima,

Pöiglapikult pärimaie:

"Kas sa tahad, kullakene,

Tamme minna raiumaie,

Laiu oksi laastamaie?"

Väike mehikene mõistis,

Pöiglapikku pajateli:

"Päästa mind vangipaelusta,

Kisu kütke kammitsasta,

Siisap kaupa sobitame!"

Päästeti mehike paelusta,

Kisti kütke kammitsasta,

Hakati kaupa tegema.

Mis tal palgaks paisatie,

Lepituseks lubatie?

Kuldakaussi anti palgaks.

Mehike läks õue peale,

Astus tamme ligemalle;

Sealap kerkis kasvamaie,

Tamme kõrvas tõusemaie;

Kasvas küünra, kasvas kaksi,

Sirgus siis veel mitu sülda.

Mehikesest tõusnud meesi

Hakkas tamme raiumaie;

Raius päeva, raius kaksi,

Raius tüki kolmat päeva:

Tammi hakkas tuikumaie,

Kännu otsas kõikumaie,

Ladva otsa langemaie.

Tamme tüvi kattis saare,

Latva langes lainetesse.

Mis sest tammest tehtanekse?

Tüvest tehti tugev silda,

Painutati kena parvi

Kahel haarul üle mere.

Üks viis saarelt Viru randa,

Teine haaru Soome randa,

see′p see kuulus Soome silda.

Ladvast tehti uhkeid laevu,

Tehti kalleid kaubalaevu,

Keskelt killapaatisida,

Vahelt väikseid linnakesi,

Oksadest sai orjalaevu,

Laastudesta lastelaevu.

Mis jääb järel, jätke jälle:

Sealt saab kehva mehe sauna,

Leinatuba leskedelle,

Vaestelaste varjupaika,

Kus nad vihma veeretusel,

Marutuule möllamisel,

Lumetuisul varju leidvad.

Mis jääb järel, jätke jälle:

Sealt saab kena laulutuba,

Laulijalle lustikamber,

Kus neid sõnu seadeldakse,

Laululõngaks liimitakse.

Kes sealt mööda käidanesid,

Soome sillal sõitanesid,

Seisatasid, mõistatasid:

Kas see on Lihala linna,

Ehk on see Rahala randa,

Ehk on see Kungla kodada?

Laulik kuulis, kostis vastu:

"Oh teie hullud ja rumalad,

Ahtra aruga armetud!

Oleks see Lihala linna,

Siis oleks lihasta tehtud;

Oleks see Rahala randa,

Siis oleks rahasta taotud;

Oleks see Kungla kodada,

Siis oleks kullasta tehtud.

See on lauliku tubada,

Kehva mehe kambrikene,

Vaese mehe varjukene.

Kuu on uksena eessa,

Päike laella läikimassa,

Tähed toassa tantsimassa,

Vikerkaar vibuna varjuks.

Siin need laululood loodi,

Sõnasõuded sünnitati,

Keelekeerud korrutati.

Ketr oli keskel kehva kambris,

Takukoonal Taara tares,

Lõngalõime Looja kätel,

Teine päikese väraval,

Kolmas koidu koolikojas.

Ilus oli võte võttijalla,

Heie kena ketrajalla;

Päike paistis põualõnga,

Eha punus punalõnga,

Taevas sinisiidisida."



KALEVIPOEG

Soovituseks | Sissejuhatuseks

I | II | III | IV | V | VI | VII | VIII | IX | X

XI | XII | XIII | XIV | XV | XVI | XVII | XVIII | IXX | XX





Info digiteeritud väljaande kohta


See e-raamat pärineb Vikitekstidest[1]. See on eestikeelsete vabade alliktekstide varamu, mida luuakse vabatahtlike koostööna.

Me levitame digiteeritud tekste tasuta, võttes aluseks teosed, millede autoriõiguste kehtivus on lõppenud või mis on avaldatud vaba litsentsi all. Sa võid meie e-raamatuid kasutada mistahes otstarbel Creative Commons Attribution-ShareAlike 3.0 Unported[2] litsentsi või GNU FDL[3] litsentsi tingimustel.

Uued kaastöölised on Vikiteksidesse teretulnud. Võimalik, et selle raamatu digiteerimisel on mõned vead sisse jäänud. Sa saad nendest teada anda sellel lehel[4].

Seda e-raamatut aitasid luua:

[Kaastööliste nimekiri vastavalt päringule välja jäetud.]





* * *



↑ http://et.wikisource.org

↑ http://www.creativecommons.org/licenses/by-sa/3.0

↑ http://www.gnu.org/copyleft/fdl.html

↑ http://et.wikisource.org/wiki/Vikitekstid:%C3%9Cldine_arutelu





