Kalevipoeg


					Friedrich Reinhold Kreutzwald





Exported from Wikisource on 15. märts 2022





Kaheksateistkümnes lugu





Põhjakotkas, kurja lindu,

Laena tiibu laulikulle!

Sõudeid sõnaseadijalle

Kergituseks kandelille!

Miska tuule tuisatusel,

Marumängi möllamisel

Kalevite põrguskäiki,

Salateede sõudemista

Tõelikult tähendelen;

Enne kui mul meelemaalid,

Kuuldud sõnasünnitused

Kastepilvisse kaovad,

Varjurüppe varisevad.

Vanemuine, laulutarka,

Lase kuldalõngakesi,

Hõbedasi heidekesi

Pajataja poolidelle,

Kuulutaja keradelle,

Miska sõna mängitelles

Siledamaks siidiks sõlmin,

Kuldakirjal kangaks koon!

Endla, piiga peenikene,

Laena täna laulikulle

Valgustavat võrgukesta,

Seletavat silmarätti,

Miska põrgu mälestused

Ilusamaks ilmuksivad,

Elavamaks ärkaksivad!

Ööde pilved palistavad

Uduvõrku valgusväljad,

Kui sa jala allailma

Põrgu piiridelle paned,

Kus ei päeval paista päike,

Kuu ei anna öösel kuma,

Täht ei tule teretama,

Virmalised valgust andma.

Koidu piirilt läikiv päike

Palistelles pilvedelle

Puneteli palgeida;

Linnukeeled lepikusta

Tõttasivad trallitama,

Lustilugu lõõritama,

Kägu kukkus kaasikusta,

Pesilindu põõsastikust:

"Virgu, virgu, vennikene!"

Päevatõusul tõstis peada

Kallis Kalevite poega,

Ajas keha istukille,

Kargas püsti kandadelle,

Suges hiukseid sõrmedella,

Hurjutelles unda metsa;

Võttis mõne kulbi võrra

Leemepajast linnupetet

Kange keha karastuseks.

Seltsimehed suikusivad

Kolmekesi koiduunda,

Venitasid väsimusta,

Õhtust valvamise vaeva.

Kalevipoeg vaatamaie,

Sündind lugu silmamaie,

Kuhu öösel kellakandja

Vennikene oli vajund.

Seal, kus eile sinisuitsul

Härjapõlvelase pilve

Taeva näinud tõusevada,

Silmas täna sinivetta,

Laialisi laineida

Lagedalle lahutatud,

Nägi kaldal kõrkjaida,

Võhumõõku vete ääres.

Kalevipoeg pajatama:

"Kogemata leian koha,

Pääsen põrgu piiridelle,

Kust see tarka teadis teeda

Allailma juhatada."

Parem jalga põruteli

Rasket kanda raksatille, -

Siisap sügavuse uksed,

Varjul hoietud väravad

Lahtiseksi lõhkesivad.

Kalevite kange poega

Prao servalt sihtimaie

Kuristiku koopa′asse,

Kas ehk kuskilt käidavada

Jalarada leidunekse?

Paksud pilved pimestasid

Suitsul silma vaatamise

Koopakurku koledasti.

Palav auru tõusis põhjast,

Suits ja nõgi mehe silma,

Kes see küürus kõndinekse

Vanapoisi vaenuteeda.

Kalevite kange poega

Suitsu silmist puhutelles

Pahal tujul pajatama:

"Toho, toho, tahmalane!

Kas sa tahad, teedeäärne,

Suitsus silmi sõgestada?"

Kaaren laulis kuuseladvast,

Tarka lindu tähendeli:

"Kõlistele kellukesta,

Kuulutele kuldakeelta!"

Kalevite kange poega

Mõistis, täitis kaarna käsku,

Targa linnu tähendusta;

Võttis kätte kellukese,

Hakkas kohe helistama.

Kes see ime ilmumista

Naljakamat enne näinud!

Kuldakellukese kõlin

Puistas paksud suitsupilved

Silmapilgul põgenema.

Usinam kui paksem udu

Päikese paistusella

Laialisti langenekse,

Sulas Sarvik-taadi suitsu.

Kalevite kange poega

Seadis sammu sõudemaie,

Rasket teeda rändamaie;

Suure mehe sammudella

Kaugus kiiresti kadunes.

Veidi aega paistis valgus

Päikese paistuselta

Kuristiku koopa′asse,

Pärast kattis kotispime,

Võrguteli ööde voli

Kalevite poja käiki,

Kus ta pidi käsikatsel,

Sõrmejuhil sammumaie.

Kas siin koitu kerkinekse

Lõunaaega alustelles,

Ehk kas igav ööde pime

Kogu päeva kestenekse,

Sest ei saanud vaat′ja silma

Tõelikku tunnistähte.

Hiirekene hüüdemaie,

Pimedusest pajatama:

"Kõlistele kellukesta,

Kuulutele kuldakeelta!"

Kalevite kange poega

Mõistis, täitis hiire käsku,

Võttis kätte kellukese,

Hakkas kohe helistama.

Kes see ime ilmumista

Naljakamat enne näinud!

Kuldakellukese kõlin

Puistas ära pimeduse.

Nii kui kattev öödekuubi,

Varju laia vaibakene

Uue päeva palistusel

Kiirest′ ära kadunekse,

Vajus pimedusevari.

Kalevite kange poega

Seadis sammud sõudemaie,

Rasket teeda rändamaie;

Suure mehe sammudella

Kaugus kiiresti kadunes.

Võõrastavalt paistis valgus,

Mis ei olnud päevapaiste

Ega loodud kuude kuma,

Mis see leinal lepikusse,

Kahvatanud kaasikusse

Ööde vilul valatakse.

Vaata imevõrkusida,

Õmbeliku heidekesi,

Mis siin teele olid tehtud

Peenemasta poordikarrast,

Hõbekarra heidekestest

Sajakordselt kokku seotud,

Tuhatkordselt kokku kootud.

Kalevite kange poega

Kütkeida katkendama,

Võrku maha varistama.

Mida rammukamalt meesi

Köiekesi katkendamas,

Seda rohkemalta sigis,

Seda kangemalta kasvas

Tuhat teisi tõkkeida,

Kümme tuhat kinnitusta,

Et ei sammu sidumata

Kangelane võinud käia.

Võimus kippus väsimaie,

Tugevus ju tüdimaie.

Kallis Kalevite poega

Asja ise arvamaie:

"Enne, meesi, murdsin seinad,

Kangutasin kaljukünkad,

Raksasin raudahelad;

Nüüd ei jaksa naljaheideid,

Tühist teelta toimetada."

Kärnakonna krooksumaie,

Targalikult tähendama:

"Kõlistele kellukesta,

Kuulutele kuldakeelta!"

Kalevite kange poega

Mõistis, täitis konna käsku;

Võttis kätte kellukese,

Hakkas kohe helistama.

Kes see ime ilmumista

Naljakamat enne näinud!

Kuldakellukese kõlin

Varisteli võrgukesed,

Lõhkus nõianöörikesed

Silmapilgul silma eesta.

Kalevite kange poega

Seadis sammud sõudemaie,

Rasket teeda rändamaie;

Suure mehe sammudella

Kaugus kiiresti kadunes.

Kalevite kange poega

Jõudis jõe kalda′ alle,

Mis ei olnud mitte laia,

Silmanähes mitte sügav;

Laius võis ehk paari vaksa

Üle sammu ulatada.

Kalev tahtis kartemata

Kaldast kalda astuneda,

Tahtis sammu tuisatille

Panna teise kalda peale.

Aga kallas sammust kaugem,

Varbad vette viskanekse,

Kanda kõntsa kinnitie.

Kalevite kange poega

Katsus sammu sada korda,

Tõstis jalga tuhat korda,

Siiski mees ei saanud sammu,

Jalakanda kalda peale.

Ehk küll kallas käega katsu,

Siiski mees ei mätastelle

Võinud minna muru peale.

Kalevipoeg puhkamaie,

Meeles nõnda mõtlemaie:

"Pääsin enne Peipsist läbi

Koormat kandes kergemasti

Kui siin virtsasoonekesest."

Vähki hakkas viskamaie,

Kõntsast targalt kõnelema:

"Kõlistele kellukesta,

Kuulutele kuldakeelta!"

Kalevite kange poega

Mõistis, täitis vähi käsku;

Võttis kätte kellukese,

Hakkas kohe helistama.

Kes see ime ilmumista

Naljakamat enne näinud!

Kuldakellukese kõlin

Kandis jala kalda peale,

Sammu kuiva sõmeralle.

Silmapilgul kadus jõgi,

Valgus vesi, kadus kallas.

Kalevite kange poega

Seadis sammud sõudemaie,

Rasket teeda rändamaie;

Suure mehe sammudella

Kaugus kiiresti kadunes;

Jalg käis mööda põrguteeda,

Sammu astus altailma.

Aja mõõdul polnud arvu,

Polnud päeval piirikesi,

Sest et sügavuse sülle

Päike saa ei paistemaie,

Kuu ei valgust kumamaie,

Täht ei aega tunnistama:

Kas siin koitu kasvamassa

Ehk kas eha helendamas,

Pettelikku paistekene,

Valelikku valgekene

Ühel viisil vältanekse.

Kas siin udu kudund kuube,

Kaste pilvi paisutanud,

Vihmakene teinud varju

Kalevipoja käigile?

Ei siin kudund udu kuube,

Paisutanud kaste pilvi,

Teinud vihmakene varju

Kange mehe käigi ette.

Pihulaste perekonnad,

Väikse sääsekese karjad

Kipuvad teed kattemaie,

Mehe silma segamaie.

Kalevite kange poega

Puistab eesta pihulasi,

Surmab sääski tuhandena,

Poeb parvekestest läbi,

Mõtleb: "Ükskord tuleb otsa!"

Kõnnib meesi kiiremasti,

Sõuab sammu sagedamast.

Mida kiirem mehe kõndi,

Seda paksem paisub parvi;

Mida sagedam tal sammu,

Seda rohkem sigib roistu.

Juba katvad suured karjad

Kalevi kõrvakuulemeid,

Sadadena langeb silmi,

Tuiskab suhu tuhandeida,

Sõelub ninasõõrmetesse.

Kalevite kallis poega

Võimul juba väsimaie,

Tühjal tööl tüdinema,

Puhukeseks puhkamaie,

Meeles ise mõtlemaie:

"Vaenulasi jõudsin võita,

Põrgulasi pillutada;

Aga pihulasepesa

Kipub elu kurnamaie,

Võimust mehelt võttemaie."

Sirtsu mättalt sõnaldama,

Targalikult tähendama:

"Kõlistele kellukesta,

Kuulutele kuldakeelta!"

Kalevite kallis poega

Mõistis, täitis sirtsu käsku:

Võttis kätte kellukese,

Hakkas kohe helistama.

Kes see ime ilmumista

Naljakamat enne näinud!

Kuldakellukese kõlin

Puistas pihulaste parved,

Kaotas väiksed sääsekarjad

Kui oleks tuulde tuisatud.

Kalevite kallis poega

Istus maha muru peale

Puhukeseks puhkamaie,

Väsind võimu karastama;

Hakkas asju arvamaie,

Meeles nõnda mõtlemaie;

Viimaks pea vaevamisel

Õnnelikult leidis otsust:

"Saagu mis ehk sündimaie,

Tüli ette tulemaie,

Kallist abikellukesta

Tahan pihus ma pidada.

Veereb viletsuse võrku,

Kiusatuse kütkendusi

Kogemata kaela peale,

Siisap abi silmapilgul,

Tulus tugi igal tunnil."

Siis ta köitis kellukese

Sõlmil väikse sõrme külge,

Võttis toitu toetuseks,

Kurnand keha karastuseks,

Laskis pisut leiba luusse,

Tunnikeseks tukkunekse.

Kalevite kange poega

Seadis sammud sõudemaie,

Rasket teeda rändamaie;

Suure mehe sammudella

Kaugus kiiresti kadunes.

Meesi tallas põrguteeda,

Sammu astus allailma.

Põrgulase poisikesed,

Sarviku-taadi sulased,

Kuulsid Kalevite käiki,

Mehe sammumüdinada,

Läksid sala luurimaie,

Võõralikku vaatamaie:

Mis siin rahu rikkumaie,

Kahju kipub kasvatama?

Kui nad Kalevite poega

Saanud kaugelt silmamaie,

Tõttasivad tuulekiirul -

Kui oleks tuli tasku′ussa,

Parmu põues pakitamas -

Käsku koju kuulutama:

"Kalevipoeg, kange meesi,

Ruttab rahu rikkumaie,

Sõjakära sünnitama!"

Sarvik-taati sõnaldama:

"Saatke meie sõjameestest

Tugevamad tulist teele

Vaenulasta virutama,

Kalevipoega karistama!"

Kalevite kange poega

Seadis sammud sõudemaie,

Rasket teeda rändamaie;

Suure mehe sammudella

Kaugus kiiresti kadunes.

Kukke laulis kauge′elta,

Koerte haukumise kärin

Kostis Kaleville kõrva,

Kui ta astus altailma

Tundemata teederada.

Enne veel kui põrgupere

Tulijalle tõusis silma,

Jõudis vastu laia jõgi,

Kus ei vetevoolamista

Lätte rind ei lisamassa

Ega pilvi paisutamas.

Jõgi voolas sulatõrva,

Oja vaikuda valasi;

Põlevailta laineilta

Lehviteli tulist lõhna

Sinisuitsul silmadesse.

Üle jõe jooksis silda,

Teraksesta tehtud tänav:

Põhi rauast rajatatud,

Teraksesta tehtud tulbad.

Raske raua radadelle,

Teraksesta tehtud teele

Pandi paremaida mehi

Vaenlast vastu võttemaie,

Kus see kuri kiuselikult

Põrgut kippus pillutama.

Põrgulase poisikesed

Kogusivad karjakaupa

Peremehe käsu peale

Vaenuväljal võitlemaie.

Seltsi seisis keset silda,

Teine seltsi silla taga,

Kolmas kari kalda ääres,

Neljas natuke kaugemal.

Kalevite kange poega

Sõjamehi silmatessa

Kinniteli kiiret käiki,

Pilkamisel pajatama:

"Kas sa näed, mis konnakarja

Silla pealla seisenekse!"

Siisap sammul sagamaie,

Tõmbas mõõga tupe seesta,

Astus sammu, astus paari

Pikkamisi silla poole,

Seadis sõnad sõudemaie:

"Tõtke koju, kollilased,

Põgenege, põrgukoerad!

Enne, kui teid äiman korra,

Murran maha mätastelle

Nokakatkeks kaarnatelle,

Hüvaks roaks huntidelle!"

Põrgupoisid pajatama:

"Ära hõiska hoopelikult

Enne õhtut päeva õnne!

Koidul laulja kiidukukke

Ehk saab õhtul ohkamaie."

Kalevite kange poega

Pilkamisest puutumata

Astus sammu, astus paari

Ligemalle silla poole

Vaenumehi vaatamaie.

Ammukütid kalda ääres

Seadvad vibud vinnaskille,

Laskvad nooled lendamaie,

Tulisasti tuiskamaie;

Lingulaskjad läkitavad

Kivisida kiirustelles

Sadadena sõitemaie,

Võõra vastu veeremaie,

Püüdvad Kalevite poega

Teelta pakku pillutada.

Otsamehed odadega,

Nuiamehed nuiadega,

Teised taga tapritega

Tungisivad taplusesse,

Vaenlast vastu virutama.

Kalevite kange poega,

See ei kartnud sõjalaste,

Põrgupoege pakitusi:

Seisis kui see raudaseina,

Tugev tammi tuule seessa,

Kalju marumurde vastu.

Siisap sundis servitie

Raudatera tantsimaie,

Mõõgakese mängimaie!

Hakkas vaenlast virutama,

Kiusajaida kolkimaie,

Vihamehi vemmeldama,

Põrgupoegi pillutama.

Kuhu korra keeritelles

Viharauda viskanekse,

Sinna surma sünniteli;

Kuhu vopsu kukuteli,

Tuiskas mehi tosinalla

Muru peale magamaie;

Kuhu salvas sagedamast,

Sinna langes sadasida

Surma sülle sellikesi.

Uued sõjameeste hulgad

Astusivad asemelle

Kahju jälgi kattemaie,

Tühje paiku täitemaie.

Sarvik-taadi sunnitusel

Pidid poisid minemaie.

Sest ei viga võidumehel,

Sest ei kahju Kaleville,

Kes see kui see raudaseina,

Tugev tammi tuuletuisul,

Kindel kalju marumurdel

Vaenlast vastu võttemassa.

Kui ta aga kange käega

Mõõga pani mängimaie,

Rauatera tantsimaie,

Siis ei olnud surmal suiku,

Verel hangumise aega.

Kus ei olnud raudakulmu,

Teraksesta tehtud päida

Ega kardseid kaelasooni,

Seal ei antud meestel armu,

Poistel puhkamise püsi;

Põrgupoisikesed pidid

Raudasillal raugemaie.

Sarvik-taati sunnib teisi

Surmateele sammumaie,

Käsib minna kangemaida

Kalevipoega karistama,

Vaenumeesta vemmeldama;

Pakub palka poistelegi,

Verehinda võitijalle:

Kes see Kalevite poja -

Olgu kas ehk elusalta

Ehk kas surma suikunulta -

Tema kätte viimaks tooksi.

Arulised ammukütid,

Osavamad odamehed

Seltsis sõtta sunnitie,

Taplusesse toimetati

Kalevipoega kiusamaie.

Silda vankus väe alla,

Kõikus raske koorma alla:

Sest et sammud sadadena,

Jalatallad tuhandena

Raudasilda raskendamas,

Aluspalke painutamas.

Kalevite kange poega

Kuldakellukese abil

Võimusel veel väsimata,

Põrgu poegasid ei pelga.

Seisab ootes silla otsas,

Kanda sillal, teine kaldal,

Seisab kui see raudaseina,

Tugev tammi tuuletuisul,

Kindel kalju marumurdel

Langemata lainte vastu.

Kalevite kange käsi,

Mõnus mõõka möllamisel

Niidab maha nurjatumaid,

Kargutab kui kasteheina,

Roogu raatmaa radadelle,

Kõrkjaid jõekallastelle

Kaarekaupa kolletama.

Mõõka murrab mässatessa,

Sureteleb sadasida,

Kuldakellukese helin

Tõukab maha tuhandeida

Surma sülle suikumaie.

Kui need kolletanud lehed

Sügisesel tuulesõidul

Ladvult maha langenevad,

Oksilt laiali lendavad,

Nõnda peavad põrgupojad,

Sarvik-taadi sõjalased

Kooljasängi kolletama.

Kes veel jalul kõndisivad,

Katsusivad kande kiirust

Paguurka põgenedes.

Sarvik-taadil tuli taga,

Kibe kihutaja kotis

Paneb püksid püülimaie.

Siisap katsub sõjamehi,

Põgenejaid poisikesi

Kokku jällegi koguda;

Võtab toeksi vanemaida,

Vahvamaida varjuseinaks

Kodumaja kaitsemaie;

Teeb teele tõkkeida,

Risu ette radadelle,

Viskab vainuväravasse

Raskemaida kivirahne,

Paneb kaljupakkusida

Vastuseinaks väravalle,

Teisi toeksi tänavalle,

Et ei Kalevite poega

Põrgu õue peale pääseks.

Kui ta teeda takistanud,

Käigikohti kinnitanud,

Valitses siis vahvamatest

Sada selli sõdimaie,

Kes need kangemad kui karud,

Sortsisaunas karastatud,

Nõiavihtel võimustatud.

Kalevite kange poega -

Väsimusest võitemata -

Seisab kui see raudaseina,

Tugev tammi tuuletuisul,

Kindel kalju marumurdel

Langemata lainte vastu.

Siisap poisse sugemaie,

Põrgupoegi pillutama;

Puistab neid kui pihulasi

Ega jäta ainukesta,

Kes see käsku kannaks koju,

Kurja läheks kuulutama.

Surma vaikses varjukaisus

Sõjalased suikunevad,

Põrgupojad põõnutavad.

Kalevite kange poega

Istub silla serva peale

Puhukeseks puhkamaie,

Vaenuhigi vaigistama.



Kalevite kange poega

Hakkas peale puhkamista

Surnuid sillalt koristama,

Mis ta mässamisel maha

Põrmuks oli pillutanud;

Puistas neid siis põrgusillalt

Laialt lõhnalainetesse,

Viskas virnad luhtadelle,

Künkakesed jõekalda,

Suuremaida jõesuhu

Mälestuseks mädanema.

Siisap sammud sõudemaie,

Varbad jälle veeremaie.

Raske sammu rändamisel

Raudasilda raksateli,

Aluspalgid paukusivad,

Küljepalgid kõikusivad.

Kalev kõndis üle silla

Vaksa kõrgelt verist teeda,

Pääses teise kalda peale,

Kõndis kaldalt kaugemalle

Rada mööda rutatessa

Vastu vainuväravada,

Kuhu Sarvik teinud tõkkeid,

Valmistanud vastuseina

Kaljupaku kindlusella.

Kalevite kange poega

Paneb põrutelles paugu

Vastu vainuväravada;

Prantsab paugu, prantsab teise,

Prantsab kolmandagi paugu

Vastu põrguväravada, -

Puruks lendsid sambapakud,

Toed tuulde tuiskasivad,

Killud läksid kauge′elle.

Jalakannal koristeleb

Tehtud tõkkeid tee pealta,

Risud eesta radadelta;

Tungib mööda tänavada

Suisa sammul üle õue

Otsekohe ukse ette.

Raksab korra rusikaga,

Paneb paugu ukse pihta.

Puistab uksepiitadega,

Sangad tükis sagaraga

Ühel vopsul jalge ette.

Kalevite kange poega

Laseb sammu üle läve,

Paneb jala põrmandalle.

Nurgakivid nõtkatasid,

Toaseinad tuikusivad,

Kambriseinad kõikusivad,

Katusvarred vankusivad,

Lagi kippus lõhkemaie.

Eestoas istus eidekene,

Kahvatanud naise vari,

Mis kui Linda leinapõlves,

Kolletanud eide kuju

Poja silma paistanekse.

Eite istus voki taga,

Tallas ratast tuulekiirul

Ketra ümber keerutama;

Sorkis koonlast sõrmedella

Heidekesi värtna kurku,

Lihitelles lõngadeksi

Kuldalinu, hõbevillu,

Kastis sõrmi kausikesse

Paremal pool vokisambas,

Kus see kallis elumärga,

Vägev võimuvesi seisis.

Pahemal pool vokisambas

Seisis teine kausikene,

Seal see närtsimise märga,

Võimuse kinnivõttija:

Kes sest võtab keelekastet,

Närtsib kohe nõtrusella.

Varjueite heldel silmal

Tähendeleb poja teeda

Paremal käel kausi poole.

Kalevite kallis poega

Oskab eide õpetusta

Sõnumata seletada:

Võtab kätte kuldakausi,

Rüüpab tugevusemärga

Kange keha karastuseks.

Siisap võtab kaljukive,

Viskab raske vurinaga

Salakambri seina vastu.

Sestap põrus maapõhja,

Valges vahus kerkis meri!

Säde tõusis sügavusest

Kalevite poja silma,

Kambriseinad katkesivad

Puruks maha põrmandalle.

Sarvik-taadi memmekene

Istus kambriseina taga,

Kanda tallas kangasjalgu,

Näpud niisi nikutasid

Lõuendida lõksutelles,

Põrgukangast paugutelles.

Eidekese osav silma

Nägi kuldakellukesta

Kalevite poja sõrmes,

Seadis sõnad sõudemaie:

"Näe, mis kena naljakella

Sõbral läigib sõrme küljes!

Anna arvu-asjakene,

Kingi mulle kellukene!

Köidaksin ta kassi kaela

Hirmutuseks hiiredelle,

Naljatuseks nirkidelle."

Kalevipoeg mõistis kohe,

Kostis vastu kavalasti:

"Enne, kui me kellakaupa

Pikemalta pajatame,

Kõnele mul, kulla eite,

Kõõrutele, kodukana,

Kas on kodu peretaati,

Kukekene kamberissa.

Meil on mõnda meesteasja,

Tükki tühja talitada,

Mis ei mõista memmekene

Ega puutu piigadesse."

Vanaeite kostis vastu:

"Kodunt lennand perekukke,

Toonaeile taadikene.

Vist ei jõua varemini

Kodu poole kõndimaie

Kui ehk homme õhtu′ulla,

Ülehomme hommikulla.

Viibid seni, vennikene,

Sõbralikult seltsiks mulle,

Valmistaksin võõraspidu,

Keedaks kallimada keedust.

Katsu enne keelekastet,

Maitse meie mõdumärga!

Kangasjalul seisab kruusi

Pahemal pool kõige parem."

Kalevite kange poega

Teadis kruusi tähendusta,

Mis see närtsimise märga,

Võimuse kinnivõttija;

Sellepärast sõnaldama:

"Ole terve, eidekene!

Janu mul ei ole juua."

Siisap hakkas silmamaie,

Võõrast paika vaatamaie,

Kas ehk salauksekesta,

Varjulista väravada

Kuskilt silma kukkunekse.

Seal ta nägi tagaseinas

Varjul väikse uksekese,

Läks siis sammu ligemalle,

Pistis pihu piida külge,

Sõrmed uksesagarasse,

Tahtis linki takistada.

Enne veel kui näpud linki

Kalevipojal puutusid,

Kargas uksi kärinaga

Laksatelles ise lahti.

Ukse tagant urka′asta

Tulid tuuletuhinaga

Sarvik-taadi sõjalaste

Tugevamad tapluselle,

Keda kuri enne kogund,

Varjajaksi valitsenud.

Kes see juhtund jahikorral

Sündimista silmamaie,

Kuidas koerakeste karja

Mesikäppa kimbutavad,

Vana venda väsitavad,

Vihatujul vintsutavad,

Kuidas pikad koerahambad

Palupoega puretavad?

Tõmmu poega istub paigal,

Istub künkal kükakili,

Kaitseb oma kellukesi,

Vahevahel vanguteleb

Laikäpp käppa laksatades

Krantsikeste kukkelasse.

Kuhu käppa kukuteli,

Vopsukesta viskanekse,

Kaob kiirest′ koerukene,

Vajub, väeti, vingumata

Surma kaissu suikumaie.

Kes see seda mängi silmand,

Naljakada korra näinud,

Teab ehk asja arvaneda,

Tegu ise tähendada:

Kuidas Kalev põrgukoeri

Enda kallalt kihutanud.

Kalevite kange poega

Kuhu matsu kukutanud,

Vopsukese vajutanud,

Teista seal ei olnud tarvis.

Matsu mattis mehe maha,

Vopsu tegi surmavarju,

Vaigisteli vaenumehe.

Natukese nalja pärast

Olid meestel tossud õrrel,

Kolmekümne koolja kehad

Põrmandalle kõik puistatud.

Sarvik-taati tagaseinast

Hädapüsil hüüdemaie:

"Pea kinni, poisikene!

Kui sa, jamps, ei oska nalja,

Teeme tüli tõelikuks;

Sest ei tõusku mulle süüda,

Mitte verevastamista!

Varas oled, vennikene,

Oled röövel riisumaie,

Kes sa võõra vara käppad,

Teise taskud tühjendeled!

Varas oled, vargaks jääd sa,

Röövliks, rahva riisujaksi!

Ehk kas püüad valeks panna,

Vargatöösid vabandada?

Kas sa pole kiskjail küüsil

Minu vara varastanud?

Kas sa viimati ei viinud

Kalli soovikaabukese,

Varastanud nõiavitsa,

Kannud kanad kamberista,

Tedrekesed meie toasta?

Kas sa pole pikil küüsil

Kiskund minu kullakirstud,

Hõbedased hävitanud?

Minu mõnusambi mõõka

Pihus praegu paistelekse!

Kelle kuldakellukene

Sinu sõrmes sätendab?

Kas sa, koer, ei ole kiskja,

Võid ehk vargust vabandada?"

Kalevipoeg mõistis kohe,

Kostis vastu kavalasti:

"Mis sa mullust mulle meelde,

Toonamullust tuled tooma?

Suure suu sõdimised,

Laia lõuge lõugutused

Peeti vanast′ naiste viisiks.

Laste tülilepitajaks.

Tuli meestel tülitsusel

Kõverusi kohendada,

Seal ei olnud sõnasolki,

Lõualuie lõksutusi:

Kangus pidi rammukatsel

Vaidlemista vahendama.

Miks sa, vedel, läksid metsa,

Murupõhja pagu-urka

Enne võitlemise võitu?

Õhtuhõlmal tulid, õõnes,

Metsas mehi narrimaie,

Härjapõlvelase kujul

Keedupada kiusamaie.

Astu välja ahju tagant,

Käi sa kohe kamberista!

Lähme välja lagedalle

Viimatista võidumängi

Õigel kombel lõpetama!

Sellepärast seadsin sammud

Põrguteele tallamaie,

Läksin kodunt kõndimaie.

Et meil õigus ühetasa,

Kangus kaaluks ühevõrra,

Tahan mõõga pista tuppe,

Võtta käesta kellukese."

Sedaviisi sõnaldelles

Päästis kellukese paelust,

Pistis tasku puhkamaie,

Tõukas mõõga tupe sisse.

Sarvik-taati argsel sammul

Tuli kambrist kahvatanud,

Lumivalge üle läve.

Ehmatusest eidepoja

Meelemõistus mähkmetessa,

Et ei enam tunnud teeda

Ega teadnud, mis ta tegi.

Mehikene mõtles märga

Võimukarastavat võtta

Keharammu kinnituseks;

Aga käsi kogemata

Ehmatusel eksiteele

Läinud teise kruusi külge,

Kus see rammuraugendaja,

Närtsimisemärga oli,

Mis teeb aru harvemaksi,

Peidab meele mehe peasta.

Kalevite kange poega

Asjalugu arvamaie,

Kallas kohe teise kruusi

Kuivetanud kurgu kasteks.

Vägev võimustusemärga,

Keharammu karastaja,

Lehvitas kui tuleleeki

Elulained lõkendama.

Jäägu võitlemise järku

Teise laulu lõksatuseks,

Teise värtna veeretuseks,

Sest et täna sillasõda

Kalevite põrguskäigil

Ketrust küllalt kulutanud,

Vokivärtnaid väsitanud.



KALEVIPOEG

Soovituseks | Sissejuhatuseks

I | II | III | IV | V | VI | VII | VIII | IX | X

XI | XII | XIII | XIV | XV | XVI | XVII | XVIII | IXX | XX





Info digiteeritud väljaande kohta


See e-raamat pärineb Vikitekstidest[1]. See on eestikeelsete vabade alliktekstide varamu, mida luuakse vabatahtlike koostööna.

Me levitame digiteeritud tekste tasuta, võttes aluseks teosed, millede autoriõiguste kehtivus on lõppenud või mis on avaldatud vaba litsentsi all. Sa võid meie e-raamatuid kasutada mistahes otstarbel Creative Commons Attribution-ShareAlike 3.0 Unported[2] litsentsi või GNU FDL[3] litsentsi tingimustel.

Uued kaastöölised on Vikiteksidesse teretulnud. Võimalik, et selle raamatu digiteerimisel on mõned vead sisse jäänud. Sa saad nendest teada anda sellel lehel[4].

Seda e-raamatut aitasid luua:

[Kaastööliste nimekiri vastavalt päringule välja jäetud.]





* * *



↑ http://et.wikisource.org

↑ http://www.creativecommons.org/licenses/by-sa/3.0

↑ http://www.gnu.org/copyleft/fdl.html

↑ http://et.wikisource.org/wiki/Vikitekstid:%C3%9Cldine_arutelu





