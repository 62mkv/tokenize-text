Kalevipoeg


					Friedrich Reinhold Kreutzwald





Exported from Wikisource on 15. märts 2022





Seitsmeteistkümnes lugu





Õnnerikas põlvekene

Õitses Eesti radadella,

Rahukätki kiiguteli

Lahedasti lapsukesi

Emalikus heldes kaisus

Seitse suve segamata,

Seitse talve taotamata.

Olev oli, linnatarka,

Kindlad kantsid kasvatanud,

Kaevandikud kohendanud,

Nurgil tornid toetanud,

Ilulinna ehitanud

Kalevi kalmukünkale,

Isa sängi iluduseks,

Helde memme mälestuseks.

Rahvast nähti rohke′esti,

Peresida pesakasti

Varjupaika veeremaie,

Kes kui kanad kulli kihul

Peidupaika pugesivad

Sõjasurma silma eesta,

Häda ähvarduse eesta.

Kalevite kallis poega,

Kogund rahvasta kaedes,

Hüüdis: "Linn peab Lindanisaks

Memme mälestuseks jääma,

Sest eks koht ei toida lapsi

Rohkesti kui emarinda."

Alevite armas poega

Laskis teise linnakese

Harjumaale asutada,

Keset sooda kasvatada,

Laanemetsa lagedikku;

Sulevipoeg, sugulane,

Asuteli Alutaha

Kolmandama kindla koha

Varjupaigaks vaenu vastu.

Pikka rahulikku põlve,

Õilmerikast õnneaega

Kippus sõda kurnamaie,

Vaenuvanker vaotamaie.

Viru randa veerenekse

Sõjalasi sadasida,

Tappejaida tuhandeida,

Piinajaida pilvedena,

Keda kaugelt toonud tuuled,

Vetevood veeretanud.

Kiire käsu kandijaida

Lendes sammul Lindanissa

Kuningalle kuulutama,

Et ju sõda sõudemassa,

Vaenuvanker veeremassa:

"Tule, tugev, tappemaie,

Kange, vaenlast kihutama!"

Kalevite poega kargas

Sõjaratsu sadulasse,

Tõttas tuule tuhinalla

Virgult Viru radadelle

Sõjakära kustutama,

Vaenuviha vaigistama.

Võttis kaasa võidumehi,

Kannupoisiks kangemaida;

Viisikümmenda Virusta,

Kuusikümmend Kuressaarest,

Seitsekümmend Soomemaalta,

Sada teisi saarelasi.

Kalevite kallis hobu

Rahadessa raksateli,

Kuldadessa kõlksateli:

Hõbepäitsed paistsid peasta,

Kuldakangid valjastesta,

Taalervööd saba taganta,

Kudruskeed ümber keha.

Mõõk andis märki sõjamehest,

Kannusrauda kange′esta,

Kuldakilpi kuningasta.

Kes see kange mehe poega

Sõtta nägi sõitevada,

Vaenuteeda tallavada,

Pidi tõesti tunnistama:

"see′p see poissi paistab palju,

see′p see meesi maksab kallist!

Hobu alla hõbedane,

Kuningas seljas kullasta.

Mees puhub tule meresse,

Lõõtsub lõkkeid lainetesse,

Leeke lumehangedesse.

Toa teeb tuule tiiva peale,

Kambri vikerkaare peale,

Parred pilvepaisudesse,

Sängid raherankadesse!

Istub ise päeva peale,

Toetab kukla kuu küüru,

Tähe vastu teise külje;

Ohkab tuulesse hobuse,

Raiub kasteheinast kabjad,

Pistab piibelehest silmad,

Kõrkjatest teeb kõrvakesed.

Kus ta liigutab hobusta,

Sinna linna liiguteleb;

Kus ta keeritab hobusta,

Sinna kingu kehiteleb;

Kus ta mängitab hobusta,

Sinna mäe mängiteleb,

Kõrgendiku kasvateleb.

Sõidab Soome silda mööda

Raksatelles rahateeda;

Harju paest põrand paugub,

Viru tee aga väriseb.

Hobu alla kui see ahju,

Täkku alla kui see tähti,

Ise pealla kui see päeva,

Ehana ehitud riides,

Kübar peassa kuldakirja,

Lindid pealla päevakirja,

Vöö tal vööl hõbekarrast,

Kuldakannus kandadessa.

Kus ta läheb, taevas läigib,

Kus ta kõnnib, taevas kõigub.

Kõik on sood sini-ilulla,

Arud õitsvad lilledessa.

Ööbik hüüab toomingasta,

Kägu kaugelt kuusikusta,

Rästas paksust rägastikust,

Laululinnud lepikusta!

Viru neiud vaatasivad,

Pilusilmil Järva piigad,

Lääne neiud nuttelesid,

Harju armsad ohkelesid:

"Oleks see meesi meie jaoksi!

Oleks kallis meie kaasa,

Oleks see peigu meie päralt:

Me seisaks suve söömata,

Aasta ilma eine′eta,

Talve tangu maitsemata!

Me söödaks ta sealihalla,

Kasvataks kanamunalla,

Võiaks võiviilakailla,

Paneks padjule magama,

Siidisängi suikumaie,

Sametisse puhkamaie."

Kallis Kalevite poega

Sõjateeda sõite′ essa

Jättis jälgi murudella,

Kabjatähti kaljudelle.

Oleks meelta murudella,

Keelekesta kividella,

Paemurrul pajatusta,

Kaljuseinal sõnasida:

Küllap mitukümmend kohta,

Mitu tuhat tunnissuuda

Sõeluksivad sõnumida,

Tuulaksivad teadusida

Kalevite poja käigist,

Sõjateele sõitemisest.

Viru laiadel väljadel

Seisid seltsis sõjalased,

Vereahned vennikesed

Parves kui see linnupere,

Suurem sipelgate pesa

Päikese paiste′ ella,

Teised läinud teisi teida,

Läinud laialt laastamaie,

Külasida kurnamaie,

Peresida piinamaie,

Rahva vara riisumaie,

Tugevamaid tappemaie.

Sulevipoeg sõudis sõtta,

Alevipoeg ajas vaenu,

Ajas vaenu veere peale,

Olevipoeg otsa peale.

Kalevipoeg, kange meesi,

Sõitis hobu sadulassa

Karates sõja keske′elle,

Paksemasse vaenupaika.

Laskis hobu hüpatella,

Kõrvikese kargaella

Kangemate kaela peale,

Mõistis mõõka möllamisel

Mõrtsukana mängitada,

Tulirauda tuiskamisel

Surma kombel sirutada.

Keset sõda keeritelles

Puistas Kalev meeste päida

Nii kui lehti lepikussa,

Kolletanud kaasikussa,

Lõhkus puruks liikmeida,

Sääreluida sadadena,

Käeluida koormatena,

Turjaluida tuhandeida,

Küljeluida kümme tuhat.

Virnas katsid surnud välja,

Kehad kuhjas künkaida,

Mitmes kohas kasvid mäeksi

Surnurünkad sambelilla;

Assamallas hangusivad

Kümme tuhat kooljakeha.

Kalevite kallis hobu

Ujus vaenu vereojas,

Kõhust saadik kontidessa.

Küljest lahutatud käsi

Magas nii kui raagu maassa,

Sõjameeste sõrmesida

Nii kui roogu rabadessa,

Kõrrekesi lõikusväljal.

Mitte poleks vaenumeestest

Ühteainust elus pääsend,

Piinast saanud põgenema,

Kui poleks õnnetuse kütke

Kalevida kammitsenud,

Surmateele teinud tõkkeid.

Kui ta ratsul kihutelles,

Tulisammul tuisatessa

Püüdis pakkupagejaida,

Redupaika rändajaida

Valju käega virutada,

Kargas hobu hüpatelles

Mäest mäkke, künkast künka;

Sammu pikaks sirutelles

Kukkus keskele mägede,

Sattus sala-rabasoosse

Kalevite kallis kõrbi;

Magu lõhkes mätastikku,

Jalad soo sisse vajusid,

Kabjad kõntsaje kadusid.

Kalevite kange poega

Hobu hukku ohatelles

Pahal tujul pajatama:

"Saagu, saagu, ma sajatan,

Saagu sa rabaks raipenema,

Porisooksi pendimaie,

Märjaks virtsuks mädanema,

Soosapiks sündimaie,

Kasteks kärnakonnadelle,

Maitseks vihamadudelle!"

Kalevite kange poega,

Kui ei jõudnud kimbutada

Pakkupagejate parve,

Kutsus vennad vaenuväljalt,

Seltsilased surmateelta:

"Tulge, sõbrad, surmatöölta,

Vereväljalt, vennikesed!

Lähme liikmeid puhkamaie,

Väsind keha karastama!"

Kaarnad olid karjakaupa,

Hundid metsast hulgalisti

Vaenuverda haisutanud,

Tulid osa otsimaie,

Surmast saaki saamaie.

Seal siis mehed sõjasaaki,

Vaenulaste varandusta

Isekeskis jagamaie:

Suurem palk sai pealikulle,

Kallim vara vanemalle,

Kulda anti kuningalle,

Hõberaha ülemaile,

Vaskiraha väetimaile,

Penningida poisteväele.

Kalevite kange poega

Seadis sõnad sõudemaie,

Kuidas kaaren kuulutanud,

Tarka lindu annud tähte:

"Võtke, sõbrad, vennikesed,

Tänapäevsest taplemisest,

Mõõga verisest möllusest

Tulevpäevil′ ettetähte!

Mehed olgu nii kui müüri,

Seisku nii kui raudaseina,

Teraksesta tehtud tornid,

Seisku vahvast′ sõjasõidul

Tammemetsa tugevusel,

Kaljurünka kindlusella

Varjuks vaenu tungi vastu,

Kui tuleb tapper tabamaie,

Vaenulane võttemaie, -

Siis ei ole karta sõda,

Karta võõra võitlemista,

Kurjemate kiusamista.

Meie maa, see jäägu mõrsjaks,

Priipõlve pärijaksi!

Kangem saagu kuningaksi,

Vahvam teiste vanemaksi!

Võimus jäägu ühe voliks,

Ühe kätte kuningriiki,

Muidu hulgalisil meelil

Tuulest tüli tõusemisi!"

Siisap sundis sõjamehi,

Valitsetud väehulka

Kodu poole kõndimaie,

Võidusõnumida viima,

Küladelle kuulutama.

Sammus ise sõpradega,

Kalli kasuvendadega

Üle laia lagediku,

Läbi suurte samblasoode.

Päevaveeru palistusel

Jõudsid kangelaste pojad

Laia laane ligidalle,

Kus ei oldud enne käidud,

Radasida rajatatud.

Kalevite kange poega

Tuisalt teeda tegemaie,

Rada teistel′ rajatama.

Kus nad käisid neljakesi

Läbi laiast laanemetsast,

Sinna sündis suurem sihti,

Sinna tehti tänavada.

Kaugemalle kõndidessa

Tõusis suitsu silmadesse,

Mis kui küla kütissuitsu,

Metsast miiliaugu suitsu

Taeva poole tõusenekse.

Ligemalle lähenedes

Kerkis tulekübemeida,

Paistis leeki latvadesse,

Kuldas kuuse kübaraida,

Puneteli pedajaida.

Kanged mehed kiirustasid

Suitsu juhil sammusida,

Tuletähtel teedekäiki,

Kuni kuristiku koopas

Leidsid pikasaba pesa.

Polnud pesas poegasida,

Kriimu eide kutsikaida.

Kes see istus koopasuussa

Kriimul koduhoidijaksi?

Vanamoori, kortsus palgeil,

Istus koopas koduhoidjaks,

Tulda paja alla tehes,

Vahtu pealta võtte′essa,

Kulbil vahel katsudessa,

Kuidas keetu maitsenekse.

Alevite armas poega

Asja otsust ajamaie,

Keetijalta küsimaie:

"Mis sa keedad, kullakene?

Mis sul pajas paisumassa,

Katlas kallist kerkimassa?"

Vanaeite kostis vastu,

Laulis vastu lahke′esti:

"Keedan kehva kõhtudelle

Lahja leeme lakkekesta,

Paisutelen kapsapäida

Pehmitelles poegadelle,

Räitan roaksi eneselle."

Sulevipoeg pajatama:

"Viska peale võõra võrra,

Pane meie osa peale

Leemepajal′ lisanduseks,

Kes me käinud kauget maada,

Teinud täna ränka tööda,

Kannatanud tühjal kõhul

Näljahamba näpistusta!

Mine, eite, magamaie,

Põõsa alla puhkamaie!

Küllap meie kordamisi

Keedukatelt kohendame,

Lehvitame lõkkekesta

Paja alla põlemaie,

Koristame kuivi raage,

Kokku kuuseoksakesi."

Vanamoori mõistis kohe,

Kostis vastu kavalasti:

"Kui ma sõuan soovimisi,

Täidan teie tahtemisi,

Sest ei sündku mulle süüda,

Laiemalta laimamista;

Süü jääb üksi soovijalle,

Laimu lubaküsijalle.

Kuulge, kulla külalised,

Olge valvsad, vennikesed!

Võiks ehk kutsumata võõras,

Palumata poisikene

Kogemata teeda käies

Keedust tulla katsumaie,

Märga katlast maitsemaie.

Valvsail silmil, vennikesed,

Vaadake, et võõras varas

Pada ei saaks pühkimaie,

Katlapõhja kuivatama, -

Muidu peate, pojukesed,

Tühja kõhtu kannatama."

Kanged mehed kolmekesi

Lubasivad lusti pärast

Kordamööda katelt hoida,

Valvsail silmil vahiks olla.

Kalevite kallim poega,

Kavalam kui kaimukesed,

Saand ei sõna sõlmimaie,

Lubadusi liimimaie.

Vanaeite, kortsus palgeil,

Puges kohe põõsastikku,

Soesängi suikumaie.

Kalevite kange poega

Pööras keha tulepaistel

Väsimusta venitama,

Seljasooni sirutama.

Sulevipoeg, sugulane,

Käänas maha külitie

Põõsa varju põõnutama.

Olevipoeg, hoonetarka,

Kõrge torni kasvataja,

Langes maha lamaskille

Puusaluida painutama.

Alevite armas poega,

Kes see võtnud vahikorra,

Istus ärksalt tule ääres

Langemata laugudella,

Lehvitelles lõket alla,

Kohendelles tukke kokku,

Korjas raage rohkemasti

Lõkke′ elle lisanduseks.

Pisukese aja pärast

Korrutati kolmel keerul

Unelõnga lepikussa;

Vanaeite, kortsus palgeil,

Ketras neljandama keeru

Lõngadelle lisanduseks.

Alevipoeg üksipäini

Istus ärksalt tule ääres,

Valvsail silmil vahiks olles,

Lehvitelles lõkkeida,

Puhutelles põlemaie.

Peitelikust murupinnast

Astus välja argsel käigil,

Salaliku sammudella

Härjapõlvelase poega,

Kolme vaksa kõrgukene,

Kaelas kuldakellukene,

Sarvekesed kõrva taga,

Kitsehabe alla lõua.

Härjapõlvelase poega

Tipsas tule ligemalle,

Seadis sõnad sõudemaie,

Palvekeelil pajatama:

"Anna luba, armas venda,

Maitseda mul leememärga,

Kapsakeedust katsudella!"

Alevipoeg mõistis kohe,

Pajateli pilkamisi:

"Kui sa, kõhetu, ei kukuks,

Upuks, kärbes, kulbi põhja,

Siis ma täidaks soovimista,

Lubaks sulle leemekesta."

Härjapõlvelase poega

Mõistis kohe, kostis vastu:

"Küllap servan paja servast

Kulbitagi kana võrra,

Kui saan lahket lubadusta."

Kargas aga kõpsatille

Lipsti! paja serva peale

Leemekesta lakkumaie.

Siisap selli sirgumaie,

Poisikene paisumaie:

Kerkis kuuse kõrguseni,

Paisus ligi pilvedeni,

Sirgus seitsekümmend sülda,

Paisus peale paari vaksa;

Kadus siis kui kastekene

Päikese paistusella

Sinisuitsul silma eesta.

Alevite armas poega

Varsti pada vaatamaie:

Pada oli kui pühitud,

Katel välja koristatud.

Armas Alevite poega

Kandis vetta kattelasse,

Kapsapäida paja täiteks.

Naeris: teen ehk teistel′ nalja.

Äratelles Olevida

Keedupada kaitsemaie,

Puges ise põõsa alla

Väsimusta venitama.

Pisukese aja pärast

Korrutati kolmel keerul

Unelõnga lepikussa;

Vanaeite, kortsus palgeil,

Ketras neljandama keeru

Lõngadelle lisanduseks.

Olevipoeg üksipäini

Istus ärksalt tule ääres,

Valvsail silmil pidas vahti,

Lehvitelles lõkkeida,

Puhutelles põlemaie.

Peitelikust murupinnast

Astus välja argsel käigil,

Salamahti sammudella

Härjapõlvelase poega,

Kolme vaksa kõrgukene,

Kaelas kuldakellukene,

Sarvekesed kõrva taga,

Kitsehabe alla lõua.

Härjapõlvelase poega

Tipsas tule ligemalle,

Seadis sõnad sõudemaie,

Palvekeelil palumaie:

"Anna luba, armas venda,

Maitseneda leememärga,

Kapsakeedust katsuella!"

Olevipoeg mõistis kohe,

Pajateli pilkamisi:

"Kui ei karda kaela murda,

Sääski, üle kulbiserva

Kuristikku kukkudessa,

Siis ma täidaks soovimista,

Lubaks sulle leemekesta."

Härjapõlvelase poega

Mõistis kohe, kostis vastu:

"Küllap servan paja servast

Kulbitagi kuke võrra,

Kui saan lahket lubadusta."

Kargas aga kõpsatille

Lipsti! paja serva peale

Leemekesta lakkumaie.

Siisap selli sirgumaie,

Poisikene paisumaie:

Kerkis kuuse kõrguseni,

Paisus ligi pilvedeni,

Sirgus seitsekümmend sülda,

Paisus peale paari vaksa,

Kadus siis kui kastekene

Päikese paistusella

Sinisuitsul silma eesta.

Olevipoeg, hoonetarka,

Varsti pada vaatamaie:

Pada oli kui pühitud,

Katel välja koristatud.

Olevipoeg, hoonetarka,

Kandis vetta kattelasse,

Kapsapäida paja täiteks,

Jättis naerdes teistel′ nalja.

Ärateli Sulevida

Keedupada kaitsemaie,

Puges ise põõsa alla

Väsimusta venitama.

Pisukese aja pärast

Korrutati kolmel keerul

Unelõnga lepikussa;

Vanaeite, kortsus palgeil,

{{ReaNr|540}Ketras neljandama keeru

Lõngadelle lisanduseks.

Sulevipoeg üksipäini

Istus ärksalt tule ääres,

Valvsail silmil vahiks olles,

Lehvitelles lõkkeida,

Puhutelles põlemaie.

Peitelikust murupinnast

Astus välja argsel käigil,

Salalike sammudega

Härjapõlvelase poega,

Kolme vaksa kõrgukene,

Kaelas kuldakellukene,

Sarvekesed kõrva taga,

Kitsehabe alla lõua.

Härjapõlvelase poega

Tipsas tule ligemalle,

Seadis sõnad sõudemaie,

Palvekeelil pajatama:

"Anna luba, armas venda,

Maitseneda leememärga,

Kapsakeedust katsudella!"

Sulevipoeg mõistis palve,

Pajateli pilkamisi:

"Kui sa, poiss, ei kulbi põhja

Langeks leemelainetesse,

Siis ma täidaks soovimista,

Lubaks sulle leemekesta."

Härjapõlvelase poega

Mõistis kohe, kostis vastu:

"Küllap servan paja servast

Kulbitagi kassi võrra,

Kui saan lahket lubadusta."

Kargas aga kõpsatille

Lipsti! paja serva peale

Leemekesta lakkumaie.

Siisap selli sirgumaie,

Poisikene paisumaie:

Kerkis kuuse kõrguseni,

Paisus ligi pilvedeni,

Sirgus seitsekümmend sülda,

Paisus peale paari vaksa,

Kadus siis kui kastekene

Päikese paistusella

Sinisuitsul silma eesta.

Sulevipoeg, vennikene,

Varsti pada vaatamaie:

Pada oli kui pühitud,

Katel välja koristatud.

Sulevipoeg, sugulane,

Kandis vetta kattelasse,

Kapsapäida paja täiteks,

Jättis nalja teistel′ naerda.

Ärateli Kalevida

Keedupada kaitsemaie,

Puges ise põõsa alla

Väsimusta venitama.

Pisukese aja pärast

Korrutati kolmel keerul

Unelõnga lepikussa;

Vanaeite, kortsus palgeil,

Ketras neljandama keeru

Lõngadelle lisanduseks.

Kalevipoeg üksipäini

Istus ärksalt tule ääres,

Valvsail silmil vahiks olles;

Murdis maha mändisida,

Tõukas maha tammesida,

Katkus maha kuuskesida,

Pani puida paja alla

Puhutelles põlemaie.

Peitelikust murupinnast

Astus välja argsel käigil,

Salaliku sammudella

Härjapõlvelase poega,

Kolme vaksa kõrgukene,

Kaelas kuldakellukene,

Sarvekesed kõrva taga,

Kitsehabe alla lõua.

Härjapõlvelase poega

Tipsas tule ligemalle,

Pani sõnad sõudemaie,

Palvekeelil pajatama:

"Anna luba, armas venda,

Maitseneda leememärga,

Kapsakeedust katsudella!"

Kalevite kaval poega

Mõistis kohe, kostis vastu:

"Mis sa mulle, mehikene,

Pandiksi saad panemaie,

Kingituseks kinnitama,

Kui ma sulle soovi järgi

Leemekest pean lubamaie?

Luba pandiks lapse asja -

Kuldakellukene kaelast!

Muidu ärk′vad meie mehed,

Virgub unest vanaeite,

Enne kui leem laua peale,

Kapsad saavad kaussidesse."

Härjapõlvelase poega

Mesikeelil meelitama:

"Kallis kange mehe poega!

Ära võta väikelasel

Kaelast kuldakellukesta!

Koidu eella kodunt tulles

Sidus sala eidekene

Ilma taadi teademata,

Vennakeste vaatamata

Kuldakellukese kaela,

Et kui väeti võõral väljal,

Poega eksiks põõsastikku,

Kellukene kuulutelles

Aru annaks otsijalle,

Tähte tagaajajalle."

Kalevite kallis poega

Kostis vastu kavalasti:

"Seniks, kui sa söögikesta,

Mehike, läed maitsemaie,

Pane pandiks kellukene,

Et kui oled kõhtu täitnud,

Tänuta ei lähe teele;

Pärast panen pandikella,

Köidan ise sulle kaela,

Miska minnes eidekene

Hellasti sind ehitanud."

Härjapõlvelase poega

Köitis kaelast kellukese,

Andis aruasjakese

Pandiks Kalevipojale.

Kalevite kange poega,

Kui oli saanud kellukese,

Sirutelles oma sõrme

Krõpsti! väikse kulmu peale,

Laksas lopsu otsaette.

Riksa-raksa raginaga,

Kui oleks Kõue kärgatamas,

Äikene ähvardamas,

Vajus väike vennikene

Mürinaga murupinda,

Et ei teeda ega tähte

Tema jälgi tunnistanud.

Sinisuitsu siginekse,

Kuhu väike kadunekse.

Kanged mehed kolmekesi

Ärkasivad tule ääres,

Virgus unest vanaeite

Veidrat lugu vaatamaie;

Tulid kohe tunnistama,

Mis siin seadust vastu sündind.

Vanaeite vaatanekse,

Mõistis kohe mõistatuse,

Mis siin sündind vastu seadust.

Küll ta tundis kellukese,

Sarvik-taadi salariista,

Mis see rammu rohkendeleb,

Kangust mehel kasvateleb.

Vanaeite, kortsus palgeil,

Laskis laulus lõksatille

Sõnasida sõudevalle:

"Eks ma olnud enne noori,

Eks ma kõps′tes tõstnud kanda,

Tõstnud kanda kõrge′elle?

Sada korda sõitsin saajas,

Tuhat korda tantsiteeda,

Hüva jalga hüpitelles,

Kerget jalga keeritelles.

Põlesivad poiste silmad

Minu palgepuna peale,

Sõstrasilma pilgu peale,

Sinilise siidi peale,

Punalise paela peale.

Kalevipoeg pakkus kätta,

Sulev tahtis anda suuda;

Lausa lõin Kalevipoega,

Suisa lõin Sulevipoega!

Kui ei enne murdnud kaela,

Venitanud käsivarta,

Nikastanud niuetesta,

Käänatanud jalakanda,

Ei siis murra munakene,

Kääna kaela kanakene

Täna kõps′tes karatessa."

Nõnda laulu lõksatelles

Kargas vanaeidekene

Kõrgelt alla kuristikku,

Sinna, kuhu sinisuitsu

Kolmevaksaline kukkund,

Lapsukene enne langend.

Kange meeste kasvandikud

Eide tantsi imestelles

Neljakesi naeremaie.

Sööma vahel sõnaldasid,

Kuidas neilla käsi käinud

Vahikorral valvamisel,

Kuidas väike vennikene

Keedukatla koristanud,

Siisap selli sirgumaie,

Poisikene paisumaie

Pilkes ligi pilvedeni.

Kalevipoeg pajatama:

"Heitkem, vennad, enne koitu

Puhukeseks puhkamaie,

Kehasida karastama!

Kui saan selga sirutanud,

Pihaluida painutanud,

Siis ehk võtan teista teeda

Õnnekombel hommikulla.

Teie minge oma teele,

Käige, vennad, kodu poole

Naisukesi naljatama,

Lapsukesi lustitama!"

Siisap mehed sirutasid

Tulepaistel puhkamaie,

Leiba luusse laskemaie.

Tulid ligi teised langud,

Teised võõrad vaatamaie,

Murueide tütred noored

Kastekeeril kõpsatelles

Murudelle mängimaie.

"Õekesed, hellakesed!

Lähme lustil kiikumaie

Kasteheina kõrre peale,

Angervaksa varre peale,

Kurekatla põhja peale!

Juba laulsid õhtukuked,

Häälitsesid ehakanad

Vanaisa vainiulta,

Taara tamme oksa pealta.

Mis seal magab muru pealla?

Murul magab neli meesta.

Ehitagem hellad vennad,

Päevapunal poisikesed,

Teeme meestel′ udumütsid,

Kastekeerust kuuekesed.

Õekesed, hellakesed!

Lähme unda õmblemaie,

Nägusida näitamaie:

Koome kujud koidu eella,

Lõksutame lustikirjad

Kalevipoja päheje!

Tehkem tüki tõekirja,

Valekirjad vahedelle,

Petiskirjad piludelle!

Laskem mehel magadessa

Õnneaegu õitseneda,

Kuulda kulla käo kukku,

Hõbedase linnu häälta!

Kas see kägu kukub kurba,

Linnukene laulab leina?

Kurbus jäägu kuusikusse,

Leinamised lepikusse!

Kallis kange mehe poega,

Kui sa lähed teedekäiki,

Surmateeda sõitemaie,

Ehi hobu helme′esse,

Ratsukene rahadesse,

Pane pähe kuldapäitsed,

Pane hõbepannaldesse,

Pane siidipaeladesse;

Seo siidi hobu silmad,

Hõbekarda ratsu kabjad,

Pane lakka punapaela,

Tukakene taalerisse,

Saba seo sa sametisse!

Kalevipoeg, poisikene,

Tahad minna taevateeda,

Ära tähissa tukista,

Ära kuule komistele,

Ära puutu päikesesse!

Jäta päike paistemaie,

Kuu kuma andemaie,

Tähed teeda näitamaie!

Kalevipoeg, poisikene!

Tahad minna põrguteeda,

Ära hukka põrgu uksi,

Värista põrgu väravaid!

Jäta seisma põrgu seinad,

Jäta uksed hukkamata,

Väravad väristamata,

Seinad paigal′ seisemaie!

Lähed sõtta sõitemaie,

Vaenuteeda veeremaie;

Jäta nõdrad nottimata,

Poisikesed puutumata,

Laste isad langemata!

Siis ei leski leinamaie,

Piiga silmi pisaraisse,

Vaeseidlapsi valu sisse."

Laulis lindu lepikusta,

Kukkus kägu kuusikusta,

Haldjatütar haavikusta,

Kõõruteli kodukana.

Murueide tütred noored

Lustipidu lõpetama;

Kargasivad kõrre pealta,

Angervaksa varre pealta,

Kurekatla põhja pealta

Kohkel koju minemaie;

Juba eite tõstis häälta,

Juba kuri kutsumassa:

"Tulge, piigad peenikesed!

Tulge tööda toimetama,

Siidisida sidumaie,

Punapaelu punumaie,

Juba laulsid Looja kuked,

Laulsid Uku ukse pealta,

Vanaisa väravalta.

Õekesed, hellakesed!

Käigem kiiresti koduje;

Otsas meie õnneaasta,

Lõpetatud lustipidu!"



KALEVIPOEG

Soovituseks | Sissejuhatuseks

I | II | III | IV | V | VI | VII | VIII | IX | X

XI | XII | XIII | XIV | XV | XVI | XVII | XVIII | IXX | XX





Info digiteeritud väljaande kohta


See e-raamat pärineb Vikitekstidest[1]. See on eestikeelsete vabade alliktekstide varamu, mida luuakse vabatahtlike koostööna.

Me levitame digiteeritud tekste tasuta, võttes aluseks teosed, millede autoriõiguste kehtivus on lõppenud või mis on avaldatud vaba litsentsi all. Sa võid meie e-raamatuid kasutada mistahes otstarbel Creative Commons Attribution-ShareAlike 3.0 Unported[2] litsentsi või GNU FDL[3] litsentsi tingimustel.

Uued kaastöölised on Vikiteksidesse teretulnud. Võimalik, et selle raamatu digiteerimisel on mõned vead sisse jäänud. Sa saad nendest teada anda sellel lehel[4].

Seda e-raamatut aitasid luua:

[Kaastööliste nimekiri vastavalt päringule välja jäetud.]





* * *



↑ http://et.wikisource.org

↑ http://www.creativecommons.org/licenses/by-sa/3.0

↑ http://www.gnu.org/copyleft/fdl.html

↑ http://et.wikisource.org/wiki/Vikitekstid:%C3%9Cldine_arutelu





