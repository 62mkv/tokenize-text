Kalevipoeg


					Friedrich Reinhold Kreutzwald





Exported from Wikisource on 15. märts 2022





Kahekümnes lugu





Ööilm varjab vaarikuida,

Udukuube ümberkaudu

Katab kahvatusekarva

Kuldse küngaste kujusid;

Merelained murretakse

Kurvastuse krookeliseks,

Päikese palgeida

Peidab udupilve paksu.

Vihistab kas vihmahoogu,

Raske rahe raksatelles

Põualise põllu peale?

Kas ehk Kalevite kilpi

Kaljudella kõlisteli,

Ehk kas vereraske vaenu

Surma juba sünnitamas?

Laula, laula, linnukeeli,

Häälitsele, hõbenokka,

Kuldakägu, kuulutele:

Mis seal kurba külvatie,

Surmalista sünnitati!

Sügav, vaikne surmaorgu,

Vereahne vaenuväli

Korjab tuhandete kehad

Põrmu põue puhkamaie,

Muru kaissu magamaie.

Kalevite kallis poega,

Kas sa õhtu hõlmadelta

Tulid täna tunnistama

Viimse viletsuse vermeid?

Sõudsid, sõber, sõnaldama,

Ajakätkist avaldama

Lõpetuse lugusida?

Sind ei võitnud vaenuvägi,

Saand ei sõda suretada; -

Kurvastuse kütkendused

Võtsid enneaegu võimu,

Soome sepa sajatused,

Omad õnnetumad sõnad

Mõtlematult mõõga kohta

Saivad sulle surmajaksi.

Kui oli kuulnud sõjakäsku

Kalevite kange poega,

Võind ei enam viibineda

Pikemalta pidudella;

Saatis ratsul saadikuida

Sõjamehi sundimaie,

Kangemaida kiirustama

Vaenu vastu valmistama.

Enne kui ta tõttas teele,

Aleville avaldama,

Suleville sõnaldama:

"Ei jää kulda kamberissa,

Hõbe kirstukaane alla

Vaenus vargal võttemata,

Röövlikäpal riisumata;

Viigem vara varjuurka,

Põrmupõue peitevasse,

Kust ei varas käppamaie

Ega röövel riisumaie!

Paistab parem päikene,

Õitseb jälle õnneaega,

Võtame vara vangista,

Kullakoormad künka alta."

Siisap hauda sõmerasse

Salamahti sünnitama,

Kolmekesi kaevamaie,

Kuhu kulda kukutati,

Hõbedada heidetie.

Öö salahõlma varjul

Kalevipoeg pajatama:

"Muru põue, mulla alla,

Sõmerliiva selge′ esse,

Savisesse sügavasse

Matan maruka magusa,

Kukutan kullase kübara,

Langetan lahingu liivitsa,

Sõjasõled sõlmitatud,

Võitlemise võidu vara,

Hõbehelmed eide ehtest,

Kaelarahad raske′emad,

Vanad ristid, rublatükid,

Kannarahad, rõngastaalrid,

Puduraha peenikese

Isaisadelt päritud,

Kaugelt korjatud kopikad.

Kolm olgu musta verevenda

Valge karvata koguni,

Kolme eluda kägista:

Musta kukke, muruharja,

Musta kassi ehk kutsikas,

Kolmas aga musta mulla alta -

Musta mutti, mis silmita!

Tõuseb täheks jaanituli:

Tuldanegu naudikene!

Tuleb meesi kolme musta

Verevägeda valama:

Tõusku katel kolme jalga,

Kämmel küüraksi pealegi!

Kuulgu sõnade kilinat,

Taara tarkuse tabada!

Kui on mehel ema eksind,

Solkinud võõra ehk sugulla:

Siis ärgu saagu sajatatud

Vana naudi ta näpusse!

Naud jääb näitsiku pojale,

Puhta lapsele pärida."

Siisap suulla sõmerasse

Salasõnu sahkamaie,

Kindlamaida kuulutama,

Mis ei muile mõtte′esse,

Astu iialgi arusse

Kui sel õnnekasvandikul,

Kellel palgaks paisatakse,

Aruõnneks arvatakse

Kullakatlaid kergitada,

Salavara maasta võtta.

See′ p see mees veel sündimata,

Õnnelapsi ilmumata,

Kes see Kalevite kulda,

Hõbehaljast õnnesaaki

Künkasta saaks korjamaie,

Peiduurkast pärimaie.

Kui siis koitu kerkidessa

Puneteli taeva palge,

Võttis Kalev vaenumõõga,

Võttis oda okkalise,

Kilbi kätte kamberista,

Talutas hobu tallista,

Sõjaratsu sõime eesta.

Pani Alevite poja

Kannul kilpi kandemaie;

Seadis suule sõjasarve,

Hakkas sarveda ajama,

Kaugelt rahvast kutsumaie,

Sõjamehi sundimaie

Vaenuteele valmistama.

"Tutu-lutu, tutu-lutu!"

Hüüdis Kalevite sarvi.

Mägi märkas, metsa ärkas,

Tuulehoog jäi tukkumaie,

Merekohin mõtlemaie

Kalevite kutsumisel;

Kohkel vastu kostelesid,

Käsuhäälta kasvatasid.

Rahvas kuulis Viru rannas,

Järva, Harju radadella,

Lääne laia luhtadella,

Pärnu pärnade vahella,

Alutaga kuuldi häälta,

Kuuldi kutsu Tartu rajal.

"Tutu-lutu, tutu-lutu!"

Hüüdis Kalevite sarvi.

Mägi märkas, metsa ärkas,

Tuulehoog jäi tukkumaie,

Merekohin mõtlemaie

Kalevite kutsumisel;

Kohkel vastu kostelesid,

Käsuhäälta kasvatelles

Kaugemalle kandelesid.

Rahvas rühkis sõjalasi

Surmateele saatemaie,

Vaenuteele valmistama.

Veli vihtles ahju pealla,

Ema vaalis valget särki,

Isa ehiteli hoosta,

Onu seadis sadulada,

Küla küüris kannukseida,

Teine ihus mõõgatera

Tahukivil teravaksi,

Õde nuttis õue pealla,

Teine õde põrmandalla,

Tagakambris kallikene.

"Tutu-lutu, tutu-lutu!"

Hüüdis Kalevite sarvi.

Mägi märkas, metsa ärkas,

Tuulehoog jäi tukkumaie,

Merekohin mõtlemaie,

Kaljud kohkel kuulamaie

Kalevite kutsumisel;

Kohkel vastu kostelesid,

Käsuhäälta kasvatelles

Kaugemalle kandelesid.

Sarvehüüdja hääli helkis

Kaugel Viru radadella,

Kostis Järva-, Harjumaale,

Lääne laia luhtadelle,

Pärnu pärnade vahele;

Hääli helkis Alutaha,

Tungis taha Tartu raja,

Piki Pihkva piirideni.

Tõttes tulid sõjamehed

Kiirul lipukandja kannul

Sõjateeda tallamaie,

Vereteeda veeremaie.

Käsukandjad kihutasid

Ümberkaudu maada mööda

Kõhelejaid kiirustama.

Õde venda õpetama:

"Ehitelen hella venda,

Ehitelen, õpetelen,

Minu hella veljekene!

Kui sa sõidad surmateele,

Lähed vaenuvälja peale,

Ära sa ajagu eele,

Ära sa jäägu järele!

Esimesed helbitakse,

Tagumised tapetakse;

Keerita keset sõdada

Ligi lipukandijate,

Keskmised koju tulevad!"

Naine nurgas nuttemaie,

Kaasakene kamberista:

"Kes mind armul haudumaie,

Kaisus tuleb kullatama:

Lepast ei saa lepitajat,

Vahtrast valuvõttijada,

Kasest kullal kaisutajat."

"Tutu-lutu, tutu-lutu!"

Hüüdis Kalevite sarvi;

Mägi märkas, metsa ärkas,

Tuulehoog jäi tukkumaie,

Merekohin mõtlemaie,

Kaljud kohkel kuulamaie

Kalevite kutsumisel;

Kohkel vastu kostelesid,

Käsuhäälta kasvatelles

Kaugemalle kandelesid.

Sõjamehed kiirel sõidul

Lendsid mööda lagedaida

Kalevi kutse kannule

Surmateeda sõudemaie.

Kalevite kange poega

Sõitis sõjaratsu seljas

Tulist Taara hiie poole,

Kuhu väge kogutie;

Laskis tutu-lutu lugu

Sõjasarvest helkimaie,

Et ei vägi eksiks teelta,

Mehed metsa ei läheksi.

Tarka lindu tammikusta

Kaleville kuulutama:

"Ihu mõõka ilusasti,

Teritele enne tääki,

Pinni piigiotsakesta,

Kui sa mehi murdemaie,

Tugevaida tappemaie

Lähed lausa lahingusse!"

Kalevite poega mõistis

Targa linnu tahtemista,

Tõttas tahku tabamaie,

Pinni sepalt palumaie,

Miska mõõka ihumaie,

Tääki hakkas teritama,

Piigiotsa pinnimaie.

Emajõe kalda äärde

Kogusivad sõjakarjad

Kalevite käsu peale;

Sulevipoeg tuli sinna

Suure seltsi sõpradega,

Olevipoeg omastega;

Sinna tuli tugevaida,

Kogus kokku kangemaida

Viissada Virumaalta,

Kuussada Kuressaarest,

Seitsesada Soomestagi.

Kalev hakkas arvamaie,

Lagedalla lugemaie

Sõjameeste seltsisida,

Mustakuueliste kogu.

Viiendama õhtu vilu

Praegu päeva palistamas,

Kui neid viimseid viibijaida,

Kõhelejaid sinna kogus.

Kalevite kange poega

Laskis leeri lagedalle

Sõjamehed seadaneda,

Andis päeva puhkamiseks,

Teise teele talituseks.

Kolmandamal enne koitu,

Vara enne valge′ eda

Ruttas vägi rändamaie,

Sõjateeda sõitemaie.

Taara mäelta võeti teeda

Keskihommiku keerule.

Juba teise päeva piiril

Pääses sõda põlemaie,

Mässamine möllamaie

Raudariides rüütlitega,

Keda laevad kaugelt kannud,

Vetelained viletsuseks

Meie maale mängitanud.

Kalevite kange poega

Puistas ligi poole päeva

Väsimata võimusega

Raudameeste ridasida.

Hobu lõppes hommikulla,

Rauges kallis ratsukene

Raudalaste ropsitusel.

Nõdremaida nõrkes, närtsis

Surmasängi sadadena;

Raudalaste rasked raksud

Sünnitelid kurja surma,

Kuhu kukla kukkusivad,

Pealaele langesivad.

Vaenukirves, vereriista,

Tappelikult tabadessa

Puutus Suleville puusa -

Liha luuni lõikanekse.

Venda langes lagedalle,

Meesi maha muru peale,

Veri jõena voolamaie,

Kippus elu kustutama.

Sõnatarka tõttas sinna

Verevoli võttemaie,

Valusida vaigistama:

"Vereke, vereke, ega sa vesi,

Vereke, vereke, elulla mesi,

Kus sa lähed lätte′elta,

Kaod kaevu kalda′alta?

Kinnita sooni kiviksi,

Tarreta veri tammeksi,

Kivisoone kitsikusse

Tarreta, Taara, vereke!"

Kui ei veri kuulnud käsku,

Puusasoon ei võtnud palvet,

Sigiteli sõnatarka

Salasõnu sõudemaie,

Sünniteli rauasõnu

Vägevamaid vastuseksi,

Vaotas sõrme soone vastu,

Pani ümber punalõnga,

Puhus õhku haava peale,

Miska vere vaigisteli.

Sõnatarka keetis salvi,

Arurohtu haava peale

Üheksasta rohusoosta,

Mis ta ise salamahti

Ööde vilul, kuude valgel

Kanarbikusta kitkunud,

Nõmme pealta oli noppind,

Kuusikusta koristanud;

Pani salvi haava peale,

Valuvõtjat vermetelle,

Sõlmis haavad sõlmedesse,

Mähkis nartsumähkmetesse.

Kalevite kange poega

Puistas, pillas raudamehi

Lademesse lagedalle,

Viskas vaenlast vankumaie,

Pärast pakku põgenema.

Surnukaared katsid nurme

Nii kui heina niidumaada,

Rahe raatmaa radasida;

Vereloigud lagedada

Kui see veerend vihmavesi

Põualista kuivand põldu.

Surnupäida sadasida,

Liikmetükke tuhandeida!

Mõrtsuklikku sõjamässu,

Päikese äge palav

Kurnas Kalevite keha,

Väsiteli võidumeesta;

Kangeks jäänud keelekene

Kuivas kinni kurgu külge.

Pika janu piinatusel

Läks ta sõjalagedalta

Järvekaldal keelta kastma.

Kui ta kehakarastuseks,

Kange janu kustutuseks

Lainetesta keelelaket

Kõhtu oli kõristanud,

Jäänd ei põhja piisakesta,

Muud kui üsna musta muda.

Muru alla maetie

Järve ümber järjestikku

Kahvatanud meeste kehad,

Sõjas surnud sõbrakesed,

Et kui vihma veeretused,

Salalätte lisandused

Laineida lahutanud

Kuivendatud koha peale,

Sõbrad vaimud sõnaldelles

Vetevooge veeretusel

Keskööl võiksid aega viita.

Paari päeva puhkasivad

Võidumehed väsimusta,

Arstisivad haavasida,

Muisutasid muljutusi;

Terved tegid mõõgateri,

Tapperrauda teravaksi,

Pinnisivad piikisida,

Nikerdasid noolesida.

Kolmandama päeva koidul

Pandi pambud pihtadelle,

Sõjariistad meeste selga,

Siisap jälle sammumaie,

Vereteeda veeremaie

Kalevite poja kannul,

Kes see kilbikandijaga

Teistel teeda tähendeli.

Püha jõe piiridelle,

Võhandulle jõudis vägi.

Kalev kive kandemaie,

Metsast puida murdemaie,

Tugevamaid tammesida,

Paremaida pedakaida;

Olev silda seadimaie,

Parve viisil paigutama.

Sõda sõitis üle silla;

Paukusivad aluspalgid,

Nõtkusivad nurgakivid.

Perekaida pohlakaida,

Tappejaida tatarlasi,

Lipuhulka leedukaida

Kuuljakeeled kuulutanud

Pihkva piirilta tulemas.

Sõda pääses sõudemaie,

Vaenuvanker veeremaie.

Kalevite kange poega

Vaenulasi vemmeldama,

Pohlakaida puistamaie,

Tatarlasi tabamaie!

Mõõka möllas, mehepoegi

Niites maha nõmme peale,

Paiskas pohlakate päida

Nii kui marju marjamaale,

Pähkelida põõsa alla,

Rahet raatmaa radadelle.

Kooljakehad katvad maada

Kolme küünra kõrguseni,

Veri veereb virna alta

Viie vaksani sügava.

Teisel päeval tongitie

Tapatantsil tatarlasi.

Kalevite kange poega

Viruteli vaenuväge

Sadadena suikumaie;

Mõõka möllas mõrtsukana

Mehepoegi muru peale.

Sõda sõitis seitse päeva

Kordamisi kohast kohta,

Väehulka vähendelles

Puistas mõnda pealikuda

Kalevilta künka alla.

Sulevipoeg leidis surma,

Närtsis nurmel noorusella.

Kalevite kange poega

Koristeli riismed kokku,

Viis neid Vene väe vastu

Tapatantsi tallamaie;

Andis sundi Aleville

Esimesi helbitada,

Keskimisi kergitada.

Alevite armas poega

Tuiskas tuuletuhinalla

Sõbra sundi sünnitama,

Vaenumehi varistama.

Mõrtsukase mõõga möllul,

Pika piigi pistemisel,

Vihase vikati valulla,

Tapja tapperite tantsil

Langes palju lagedalle,

Närtsiskeli nurme peale.

Veri värvis kanarbikku,

Puneteli põõsaida.

Kalevite kange poega

Käskis sõda kinnitada,

Verist vaenu vaigistada,

Seni, kui ta surnud sõpru

Jõuaks matta mulla alla.

Sulevite poja sängiks

Kasvatati kõrge küngas,

Paigutati potikene

Künka otsa kividega,

Kuhu põlend tuhapõrmu

Mälestuseks maetie.

Ehk küll Kalevite poega

Teisel päeval tatarlasi,

Venelasi virutamas,

Siiski langes sõbraseltsist

Palju maha eesti poegi;

Kes veel jäivad, kihutasid

Pelges pakku põgenema.

Olevipoeg Aleviga,

Kalevipoeg ise kolmas,

Seisivad kui raudaseina,

Kaljukünkad kohkumata,

Tammemetsa tugevusel

Vaenulaste väe vastas

Õnnetuma päeva õhtul.

Päikese peituv pale

Videviku viludusel

Saatis sõja suikumaie,

Verist tööda vaikinema.

Kangelased kolmekesi

Läksid üle lagediku

Loigukesta luurimaie,

Kust nad keelekarastusta

Lainetest saaks laenamaie.

Orus oli väike järvi

Küngaskõrge kallastega;

Lained ehal läikisivad

Taevakumal meeste teella.

Kangelased käisid kaldalt

Janu järvest jahutamas.

Alevite armas poega,

Kaela kaldalt kõverdelles,

Vääratelles väsind jalga,

Langes alla lainetesse,

Sattus kohe sügavasse.

Teised appi tõttasivad,

Aga ei saand sõbrakesta

Enam surmasuusta päästa.

Kandsid kangeks läinud keha

Kalda′ alle kuiva peale,

Kuhu künka kasvatasid

Sõbral′ suikumise sängiks.

Päikese paistusella

Õnnesilmal üksi nähtav

Läigib läbi lainetesta

Kangelase raudakübar,

Kolmetahuline mõõka,

Mis jäid järve mälestuseks

Alevida avaldama.

Viimsed vaenu viletsused,

Sugulaste raske surma

Kurvastasid Kalevida,

Et ei päeval püsipaika,

Ööl ei leidnud enam õnne,

Koit ei kurbust kustutanud,

Videvik ei võtnud vaeva.

Muretuju muljutused

Koormasivad Kalevida.

Seal ta sõnal sõudemaie,

Oleville avaldama:

"Õnneaja õilmekesed,

Lustipäeva lillekesed

Lahkusivad luhtadelta,

Närtsisivad nurmedelta,

Kadusivad karjamaalta,

Varisesid vainiulta,

Tuiskasivad toomingasta,

Puistasivad visnapuusta,

Langesivad lepikusta

Keset kevadista ilu,

Keset kesa kündemista,

Enne suve sündimista,

Pika päeva paistemista.

Sestap kägu kukub kurba,

Lindu leski laulab leina,

Ööbik hüüab läinud õnne.

Noorel nurmel närtsind tammi,

Kevadella kuivand kaski,

Lehtis metsas leheaher

Seisan, leski sõpradesta,

Vaeseks jäänud vendadesta

Kurvastuse kütkendusel.

Lustipäevad lahkusivad,

Õnneajad õhtu′ ulla.

Võta, Olev, vennikene,

Võta valitsuse voli,

Kuninglikud kõrgendused,

Võta Virus varjamine,

Harjus hoolas hoidemine

Enda kaitsevasse kätte,

Lase lendes Lindanissa,

Kalevite kodupaika,

Katsu linna kantsisida

Tugevamaks toimetada,

Kraavisida kaevandella

Vahvaks vaenulaste vastu,

Varjupaigaks vanadelle,

Raudaseinaks raukadelle,

Leinakojaks leskedelle,

Nutunurgaks neidudelle,

Pisarkambriks piigadelle,

Kes need kurvastuse kütkes

Lesena sõpru leinavad,

Kahetsevad kaasakesi,

Sõjas surnuid silmaveella:

Lõpe ei läte alta lauge,

Pealta palge ei pisarad.

Ära pean mina minema,

Lindu, leinal lahkumaie,

Luike, teiste lainetelle,

Kotkas, teiste kaljudelle,

Parti, roogu pugemaie.

Poen ehk põõsa paksustikku

Vaiksemaie varjuorgu,

Leinakase lehtedesse

Läinud aega leinamaie,

Valusamat vaigistama,

Õnnetusi unustama.

Valitse sa Viru valda,

Rahupõlves rahvakesta,

Armukäella alamaida,

Ole ülem õnneline,

Õnnelikum kui ma ise!" -

Kalevite kallis poega

Lahkunekse leinadessa;

Jättis nurmed nuttemaie,

Luhad laialt leinamaie.

Paguurka põgenedes

Otsis üksikuda kohta

Laialise laane keskel,

Kuhu käijatel ei käiki

Ega tulijatel tungi

Rahu tulla rikkumaie,

Mõtteid murelt eksitama.

Kalevite kallis poega,

Kui ta kurvastuse kütkes

Mitu päeva mööda metsa

Kõndind maada künkelikku,

Sammund palju samblasooda,

Läinud läbi liivikuida,

Juhtus õnne juhatusel,

Salasoovikute sõudel

K o i v a j õ e kalda kohta

Peidupaika leidemaie,

Kuhu kuuskede varjulla,

Pedajate peitusella

Korjukesta kohendeli;

Kuhu vihma veeretusel,

Palavuse pakitusel,

Marutuule möllamisel

Vintsund keha küljekille

Puhuks pani puhkamaie.

Sealap, võõrdund vaatja silmist,

Elas Kalevite poega

Vaese mehe viisiliselt,

Elas päevad piinatuses,

Õnnetuse raskeid öida;

Silmad valvel, varjamata,

Laud alla langemata,

Ega võtnud mitmel päeval

Suhu söögi-einekesta.

Elas tuule toetusel,

Päevapaiste paisutusel,

Vihmukese vihtlemisel.

Hakkas nälga näpistama,

Võttis kätte õngevitsa,

Vähi söödavardakese,

Miska kalu kütkendama,

Vähipoegi vangistama.

Rannast tulnud raudalased

Kolmekesi kõndidessa

Juhtusivad õnne juhil

Koiva jõe kallastelle,

Kuhu Kalevite poega

Varjupaika valmistanud.

Võõrad mehed meelitama

Kalevida kavalasti:

"Kallis Kalevite poega,

Virust võõrdund valitseja,

Sõbrustele meie seltsi!

Kangus seisab sinu käessa,

Võimuvoli sinu väessa;

Tarkus meie taskutessa,

Mõistusrikkus meie kotis.

Kui me käiksime ühessa,

Vennaikkes atra veaksi,

Ei või ükski vaen meid võita,

Sõda iial suretada.

Anna valitsuse võimus

Kavalama kaitse alla!"

Kalevite kange poega

Kena kõnet kuulatessa

Pööras silmad jõe poole,

Laskis laud lainetelle,

Selga petislaste poole -

Ega sahand sõnakesta.

Veepinnalt veersid paisteks

Selgest′ Kalevite silma

Kaldal kõnelejate kujud,

Kui nad mõõgad mõrtsukana

Salanõude sünnitusel

Tuppedesta tõmbasivad,

Miska meesta mõrtsukana

Tagantselja tahtsid tappa.

Kalevite kange poega

Pettust nähes pajatama:

"Mõõka alles on müümata,

Terav rauda tegemata,

Käsi alles kasvamata,

Sõrmeliikmed sündimata,

Miska minulista meesta

Veristelles vigastakse.

Põrgu pärijate pojad,

Tagap...elised tapjad!"

Sahatessa kohe sasis

Võltsiliku võõrakese

Käsipidi kübarasta,

Keeriteli tuulekiirul

Ringis ümber raudalasta

Kui üht takukoonlakesta!

Kohin tõusis tuuleõhku,

Kui oleks kuri põhjakotkas,

Koleda öö sulgiskarja

Tuuletiibu tallamassa.

Kalevipoeg rabas kätte,

Paiskas maha põrgupoja

Poolil rinnul mulla põhja.

Siisap sasis teise sõbra

Käsipidi kaeluksesta,

Keeriteli tuulekiirul

Ringis ümber raudalasta

Kui üht takukoonlakesta!

Kohin tõusis tuuleõhku,

Mühin laia laanemetsa,

Kui oleks maru möllamassa,

Tuulispaska tuiskamassa,

Kõrgeid kuuski kõigutamas,

Pedajaida painutamas,

Tammesida tantsitamas.

Kalevipoeg rabas kätte,

Paiskas maha põrgupoja

Poolest palgest mulla põhja.

Siisap kolmandamal koeral

Käsipidi kukkelasta,

Keeriteli tuulekiirul

Ringis ümber raudalasta

Kui üht takukoonlakesta.

Kohin tõusis tuuleõhku,

Mühin laia laanemetsa,

Vuhin vetevoogudesse,

Pragin piki pilvedesse:

Kui oleks sõitmas raudasillal

Vaskiratastega vankril

Pikker-taati põrutelles,

Äike äge ähvardamas.

Kalevipoeg rabas kätte,

Paiskas maha põrgupoja,

Mattis hoopis mulla alla;

Mulk jäi üksi muru peale

Kolmandamast kuulutama.

Teisel korral tuli targem

Petiskeelil poisikene

Kalevipoega kiusamaie,

Keda rannast raudalased

Saatnud kaupa sobitama.

Kui ta kavaluse kombel

Pikemalta pajatanud,

Mesikeelil meelitanud,

Kostis Kalevite poega:

"Mis me aega, mehikene,

Venitelles peame viitma?

Kõht mul hakkab kutistelles

Tühidusta tunnistama;

Käi sa jõekalda′alle,

Võta välja vähivarras,

Vaata, poiss, kas vähkisida

Sõrgel palju sööda küljes!

Kui saan kõhu kinnitanud,

Tahan sulle targemalta

Asjaotsust avaldada."

Raskel sammul raudalane

Kõndis jõekalda′alle

Vähisaaki vaatamaie,

Varrast välja võttemaie.

Kes see kuulnud kentsakamat,

Näinud enne naljakamat,

Kui siin silma sirgunekse?

Kalev oli kange käega

Tõmmand tükis tüvikuga

Pedajapuist pikema,

Pannud selle söödapideks,

Vähivardakeseks vette.

Rammetumal raudalasel

Polnud jõudu pedajada

Lainetesta liigutada,

Vähem varrast välja võtta.

Kalev ise kõndimaie

Viibimista vaatamaie,

Mis seal sõbral sammusida

Kogemata kütkendamas.

Kui ta astund kalda′ alle,

Kergiteli ühe käega

Vähivarda veterüpest,

Tõstab ladva lainetesta

Kolme koorma kõrguseni.

Vaata, mis seal vardas vangub!

Vardas vangub vana hobu,

Ripub terve ratsuraiska,

Nahk aga seljasta nülitud.

Kalevite kange poega

Pilkusella pajatama:

"Mine koju, vennikene!

Käi sa kiirest′ kuulutama,

Mis sa märganud mehesta,

Tunnistand ta tugevusest!

Murult leiad teised märgid,

Teised tähtsad tunnistajad

Kalevipoja kangusest,

Toona tehtud kätetöösta:

Ühe uputin rinnuni,

Teise paigutin palgeni,

Kolmas kukkus üle kulmu,

Kuhu kaevand kaevandiku

Matuspaiga mälestuseks.

Olen võimusel vägevam,

Kehakangusel tugevam,

Pikkusel teist palju pikem;

Teod ei kõlba teenijaksi

Ega suurus sulaseksi

Ega pikkus päiliseksi,

Võimus võõra voli alla.

Ennemini elan üksi

Kehva mehikese kombel,

Kui et sulgun sunni alla,

Võõra voliduse alla.

Kalevite kanget kaela

Saa ei kütke kinnitada,

Orjaike ormandada."

Salasaadikute sõidud,

Külaliste tuulekäigid,

Tühjateede tallamised

Pahandid Kalevipoega.

Murekoorma muljutusel

Läks ta laande luusimaie,

Tusatuju tuulutama,

Kus ei kanda enne käinud,

Varbad enne olnud veerend.

Kui ta tuska tuulutelles

Kõndind päeva, kõndind kaksi,

Kõndind kolmandama päeva

Luusil mööda laanesida,

Sealap sammud sattusivad

Peipsi järve piiridelle,

Kus tal jalad õnnekäigil

Sagedasti enne sammund,

Ehk küll kohta kurval′ silmal′

Võõra′ ana täna vaatas.

Kaugemalle kõndidessa

Puutus Kalevite poega

Kääpa jõe kallastelle,

Kuhu enne P i h k v a käigil,

Õnneaja õitsemisel

Varastatud verevenna,

Mõõga lausunud magama:

Karistajaks kandijalle,

Viletsuseks viijale.

Kallis Kalevite poega,

Ei sa võinud ette teada,

Tarkusella tähendada,

Unenäossa ette näha,

Magadessa mõtteleda:

Kuidas mõõgal′ antud käsku

Soome sepa sajatusel,

Valmistaja vande tõttu

Sull′ saab surma sigitama,

Verist palka valmistama.

Eks sa helkind lustikäigil,

Laulnud lausa lainetesse,

Vannutanud vetevoodi,

Sajatanud sügavasse:

"Kui aga juhtub kõndidessa

Jalakanda pistma jõkke,

Kes sind e n n e i s e k a n n u d:

Siisap, mõõka, sõbrakene,

Murra jalad tal mõlemad!"

Nõnda antud kurja käsku

Sundis mõõka kätte maksma

Peipsi soolasortsijalle,

Kes see mõõga sii a kannud,

Vargakäpil viinud vette.

Aga mõõga arvamista

Sepa vanne segatanud.

Kui nüüd Kalevite poega

Jalakanda pistnud jõkke,

Mõõka kohe mõtlemaie,

Arus nõnda arvamaie:

Kas ei enneisekannud

Meesi ole mõõgakesta?

Kas ei kohus karistada?

Sajatuse sunnitusel

Murdis mõõka mõrtsukana

Kaleville kintsudesse,

Lõikas maha labajalad,

Pureteli põlvedeni.

Kalevite kange poega

Surmavalu sunnitusel

Kibedasti kiljatama,

Hädas appi hüüdemaie;

Roomas käpil kalda äärde,

Langes maha lagedalle,

Veri valgus välja peale.

Ehk küll jõkke jäänud jalad

Põlvist saadik puudusivad,

Kattis Kalevise keha

Vaka osa verist maada.

Kalevise kiljatused,

Hädas appi hüüdemised,

Valusurma vingumised

Paisusivad pilvedesse,

Kerkisivad kõrgemalle,

Tõusenesid taeva′asse

Kõrge isa kamberisse.

Kalevipoja kiljatus,

Valupiinas vingumine

Kostab ikka kustumata,

Vältab ala vaikimata

Eesti pere poegadelle,

Eesti talu tüttereile!

Saab veel aastasadasida

Sündind kahju sõnaldama,

Kuni kattev murukaissu

Viimsel laulja võsukesel,

Kuldanokal linnukesel,

Surmas suu saab sulgemaie.

Taevalikud tutvad tulid

Vennikesta vaatamaie,

Tulid valu vaigistama,

Kibedusta kustutama,

Panid rohtu haava peale,

Valuvõtjat vermetelle.

Siiski sigis haavast surma,

Veri võitis vennikese,

Närtsiteli mehe noore.

Kalev kemples surmakütkes,

Vaakus hinge valusasti;

Veri tarretanud väljal

Pani koha punetama.

Keha juba külm ja kange,

Vaikis verevoolamine,

Süda tuksul seisateli,

Siiski Kalevise silmad

Sirasivad selge′ esti

Taevataadi tubadesse,

Vanaisa kamberisse.

Põrmu paelust pääsend vaimu

Lendas lustil linnu kombel

Pikil tiivul pilvedesse,

Tõusis üles taeva′ asse.

Taevas tehti terve keha

Varjuks Kalevise vaimul′,

Miska võidumeeste mängil,

Pikerlaste lustipidul

Õnnepäevil hõisatelles

Magusamat põlve maitses,

Põrmupõlve vaevast puhkas.

Tema istus tulepaistel

Taara kangelaste keskel,

Kuulas käsipõsekilla

Laulikute lugusida,

Miska tema tegusida,

Jumekaida juhtumisi,

Ilmas ilmund imesida

Tulepaistel pajatati,

Kuldakeelil kuulutati.

Vanaisa, isetarka,

Küllap kandis murekoormat,

Kui ta pead ei pähitselle

Mõnel ööl võinud panna,

Mõtteida mõlgutelles:

Mis ta kangele mehele

Taevas tööksi tõsteneksi,

Ametiksi arvaneksi?

Poega oli põrmupõlves,

Eluilmas enne koolu

Suuri töida sünnitanud,

Vägevaida valmistanud,

Vaenlasi vaenul võitnud,

Põrgutaati paelutanud:

Võind ei võimsat vedelema,

Tugevamat jätta tööta

Laiskel taeva luusimaie.

Vanaisa, isetarka,

Kutsus perepoegi kokku

Salanõusid sünnitama,

Targemaida toimetama.

Taara taevalised targad

Istusivad isekeskis

Salakambri seina taga

Nõudenõtkutuse nurgas,

Pidasivad paari päeva,

Paari ööda puhkamata

Salanõu ja sõnaldasid,

Kuidas Kalevite poega

Taevas tööle toimetada.

Taara taevalised targad

Mõtlesivad ühel meelel

Seltsis viimaks seaduseksi:

Kalevite kanget poega

Põrgu vahipoisiks panna

Alta-ilma hoidemaie,

Väravaida vahtimaie,

Sarvikuda sõitlemaie,

Et ei selli sidemesta,

Kuri pääseks kütketesta.

Hangund kehast lahkund vaimu,

Taeva tõusnud tuvikesta

Sunnitie sedamaida

Külma kehasse kõndima,

Asupaika astumaie.

Kalevite külma keha

Tõusis jälle toibumaie

Peast saadik põlvedeni,

Aga jõkke jäänud jalgu,

Küljest katkend kintsusida

Võind ei jumalate vägi,

Taara tarkus terveks teha,

Keha külge kinnitada.

Kalevite poega pandi

Ratsul valge hobu selga,

Saadetie salateedel

Põrguriigi piiridelle

Väravada valvamaie,

Sarvikuda sõitlemaie,

Et ei selli sidemesta,

Kuri pääseks kütketesta.

Kui siis Kalevite poega

Veeres kaljuväravasse,

Alla-ilma ukse ette,

Hüüetie ülevalta:

"Raksa kaljut rusikaga!"

Raske käega rabadessa

Lõi ta kalju lõhkemaie, -

Aga käpp jäi kalju kütke,

Rusik kinni kivirahnu.

Sealap istub hobu seljas

Praegu Kalevite poega,

Käsi kütkes kalju küljes,

Valvab vahil väravada,

Kaitseb kütkes teise kütkeid.

Põrgulastest püüetakse

Kahel otsal põlend piirul

Ahelaida habrastada,

Kütkeida katkendella.

Jõuluajal lähvad lülid

Peene hiuksekarva paksuks;

Kui aga hüüab koidukukke

Vanaisa väravalta

Jõulupüha tulekuda,

Lähvad ahelate lülid

Järsku jälle jämedamaks.

Kalevipoeg püüab kätta

Vahetevahel vägevasti

Kaljuseinast lahti kista,

Raputab ja raksateleb

Maapõhja müdisema,

Künkaida kõikumaie,

Mere valgelt vahutama;

M a n a käsi hoiab meesta,

Et ei vahti väravasta,

Kaitsev poega põrgust pääseks.

Aga ükskord algab aega,

Kus kõik piirud kahel otsal

Lausa lähvad lõkendama;

Lausa tuleleeki lõikab

Käe kaljukammitsasta -

Küll siis Kalev jõuab koju

Oma lastel′ õnne tooma,

Eesti põlve uueks looma.



KALEVIPOEG

Soovituseks | Sissejuhatuseks

I | II | III | IV | V | VI | VII | VIII | IX | X

XI | XII | XIII | XIV | XV | XVI | XVII | XVIII | IXX | XX





Info digiteeritud väljaande kohta


See e-raamat pärineb Vikitekstidest[1]. See on eestikeelsete vabade alliktekstide varamu, mida luuakse vabatahtlike koostööna.

Me levitame digiteeritud tekste tasuta, võttes aluseks teosed, millede autoriõiguste kehtivus on lõppenud või mis on avaldatud vaba litsentsi all. Sa võid meie e-raamatuid kasutada mistahes otstarbel Creative Commons Attribution-ShareAlike 3.0 Unported[2] litsentsi või GNU FDL[3] litsentsi tingimustel.

Uued kaastöölised on Vikiteksidesse teretulnud. Võimalik, et selle raamatu digiteerimisel on mõned vead sisse jäänud. Sa saad nendest teada anda sellel lehel[4].

Seda e-raamatut aitasid luua:

[Kaastööliste nimekiri vastavalt päringule välja jäetud.]





* * *



↑ http://et.wikisource.org

↑ http://www.creativecommons.org/licenses/by-sa/3.0

↑ http://www.gnu.org/copyleft/fdl.html

↑ http://et.wikisource.org/wiki/Vikitekstid:%C3%9Cldine_arutelu





