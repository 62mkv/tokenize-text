Kalevipoeg


					Friedrich Reinhold Kreutzwald





Exported from Wikisource on 15. märts 2022





Üheksateistkümnes lugu





Vanapõlve piiridelle

Varisenud võitlemiste

Järeljäänud jälgesida

Paksemalt kui meie päevil;

Siiski Kalevite käigilt

Paistab kui päike heledam

Kõigist kuulsam rammukatse,

Võimsam võitlemise mängi

P õ r g u peremehe talust.

Mets ja mägi märkasivad,

Kaljukünkad kuulasivad,

Sood ja rabad saivad sõna,

Vetelained läkitusi:

Sest et maapind müdinaga,

Meri vahtus valendades

Tugevat tööd tunnistasid.

Vainiulle valmistati

Õue alla paras paika

Rammukatsumise kohaks.

Vanal viisil võetie

Kämmaldega niudeist kinni,

Võeti püksivärvelista

Kümne küüne kangusega

Kehavõimu katsumiseks.

Veri valgus küünte alla,

Sinipaisul sõrmedesse.

Ehk küll võimuvõttev vesi,

Närtsitava kruusi märga

Kurjal rammu kurnanekse,

Võimust väga väsiteleb,

Kalevite kangel pojal

Kahekordne kanguskaste

Kehavõimu karastanud,

Siiski vältas võitlemine,

Meeste võidumängimine

Seitse päeva seisemata,

Seitse ööda lõppemata,

Enne kui nad selget otsust

Võitlemise võidul saivad.

S a r v i k-taat küll salamahti

Katsus kiusamise kombel

Põiki jalgel pillutada

Kallist Kalevite poega,

Kes kui tugev tammetüvik,

Raskem raudakivi rahnu

Kohalta ei komistanud.

Kordamisi kergitasid

Teineteista tõusemaie,

Rabasivad raksatelles

Müta-mäta! maha jälle,

Mis kui Kõue kärgatused

Põldusida põrutasid,

Kaljusida kõigutasid,

Vetta tõstsid vahutama.

Kalevite kaval poega

Oskas hoida end osavalt,

Suutis siuna pealta sõrmi,

Angerjana alta sõrmi

Põrgulase pihust päästa,

Kookus jalal kohe kanda

Toeks vastu valmistada;

Siiski kippus kange võimus,

Rammu viimaks raugenema.

Eide vari valvsail silmil

Nägi poja nõrkemista,

Võttis kätte vokikoonla,

Keeriteli kümme korda

Üle pea ümberpööri,

Paiskas prantsti! põrmandalle

Eeskujuks Kaleville.

Kalevite kange poega

Mõistis eide mõtteida

Targalikult tähendada,

Sasis kinni säärtepaelust,

Sarviku põlvevärvelist,

Tõstis teda tuulekiirul

Koonla kombel kõrge′elle,

Keeriteli kümme korda

Taadikest kui takutopsu,

Viskas võimurohke väega

Matsti! maha muru peale;

Pani põlved rinna peale,

Kamaluga kõrist kinni,

Kippus taati kägistama.

Võttis vöö niude ümbert,

Miska kurja köitemaie.

Siisap vedas vaenumehe

Kütkes raudakamberie,

Köitis teda kammitsrauda,

Pani ahelate paelu

Käed ja jalad kütkendusse,

Köitis kolmandama kütke

Rõngastpidi kaela külge,

Neljandama niuetesse;

Kinniteli kütke otsad

Kaljuseina seisemaie;

Veereteli vainult kivi

Saunasuuruse uksele,

Kuhu külge kaelakütked

Sidemella sõlmitie,

Raudakrambil kinnitati,

Et ei Sarvik toasta sammu,

Kanda saanud kamberista.

Kalevite kange poega

Pühkis higi palgeilta,

Pilkamisi pajatelles:

"Ära lase, leinalindu,

Kammitsjalgel kukekene,

Aega minna igavaksi

Vangipõlves valvatessa!

Kaeba kurbust kaljudelle,

Meelehaigust metsadelle,

Raskust kivirahnudelle,

Viletsusi virnadelle!

Saada soovid rabasoosse,

Ohkamised ohakaisse,

Kaebamised kadastikku!

Võlg meil tasa, vennikene,

Kõverused kohendatud;

Õnn on teinud õigusotsa,

Annud võitu võimsamalle."

Sarvik-taati sõnaldama:

"Kui oleks teadnud, võinud teada,

Ettearvus ära mõista,

Tagaarvus tähendella,

Unenäossa iial näha,

Mis nüüd mulle põlveks pandi,

Viletsuseks visatie,

Ei ma oleks kodukambrist

Ahju tagant mitte astund,

Sammudella sinu jälgi

Lagedalle luusimaie,

Väljadella vaatamaie.

Kalevite kallis poega,

Võidul vägev vennikene!

Ära hõiska enne õhtut,

Kiida varem päeva käiki,

Kuni päike puhkamaie

Videvikul läinud veeru!

Õnnemunal õrna koori,

Visam süda viletsusel;

Õhtu eel võib õnnetusi

Kuus veel tulla kimbatusi.

Heida armu, armas venda,

Kustuta süüd kullalla,

Varja hõbeda varjulla!" -

Kui ei kange võtnud kuulda,

Sarvik-taati sajatama,

Kurjel sõnul kukutama.

Kalevite kallis poega

Laskis sammud lustilisti

Taadi taaleritubaje,

Kullavaranduse-kambri,

Kus see kulda kirstudessa,

Hõbe salves hunnikussa

Salapeidul seisemassa.

Hakkas kulda kühveldama,

Hõbedada hävitelles

Kottidesse kogumaie.

Täitis koti, täitis kaksi,

Täitis koti kolmandama,

Naljapärast neljandama.

Kui ta viiet võttemassa,

Hüüdis hiiri augusuulta:

"Ära võta, vennikene,

Hullul meelel üleliia!

Tee on pikka tallajalle,

Koorem raske kandijalle."

Kalevite poega mõistis,

Viskas viiendama koti

Tühjalt tündri serva peale,

Köitis teised kaksikuti,

Sidus suud suude vastu,

Et neid hõlpsalt õlgadella

Kukkelasse tõstes kanda.

Kullakotid polnud suured

Ega väga väiksedki,

Võis ehk kolme tündri võrra,

Kuue riia vaka võrra

Koormat igas kotis olla.

Kalevite kange poega

Pani ühe kotipaari

Paremalle õla peale,

Teise paari pahemalle

Pihtasida pigistama;

Siisap koju kõndimaie,

Sammusida sirutama.

Raudasilda raksateli,

Aluspalgid paukusivad,

Nurgakivid nõtkusivad

Kalevite kulda kandes.

Põrgupere vanaeite

Ahju tagant haugutama,

Leepajalt lõugutama,

Suurel suul sajatama:

"Saagu, saagu, ma sajatan!

Saagu sa teele surema,

Lagedalle lämbumaie,

Lepikusse lõppemaie,

Kaasikusse katkemaie,

Ahju taha hangumaie,

Tee äärde tarretama,

Põõsa taha pendimaie,

Metsamurdu mädanema,

Aasadelle hapnemaie,

Rägastikku raipenema,

Samblasoosse sammeldama!

Saagu su keha söödaksi,

Hüvaks roaks huntidelle,

Nokakatkeks kaarnatelle,

Metsapoegil′ puretuseks!"

Kalevite kange poega

Sajatustest sattumata

Rändas aga rasket teeda

Sammudella sõude′ essa,

Ehk küll kullakoorem kukalt,

Raha õlga raskendeli.

Kui ta juba tüki käinud,

Ajand allailma teeda

Valgusilma veere poole,

Siisap puhuks puhkamaie,

Tülpind keha karastama.

Kas ta tunni tukkunekse

Ehk kas päeva puhkanekse,

Sest ei saanud meesi märku

Ega tunnistusetähte.

Viletsuse viivitusi

Ega kiuste kammitsusi

Polnud Kalevite pojal

Põrguteedel takistajaks.

Vaheajal hakkas valgus

Pealtailmast paistemaie,

Hakkas ööda lõpetama,

Pimedusta pillutama.

Kalevite kange poega

Ähkis kullakoorma alla,

Palav puneteli palgeid,

Ajas hiukseid higistama,

Ihu üldsalt auramaie.

Kuivand keele kipitusel

Lõõtsus meesi tulist lõhna.

Alevite armas poega,

Kes ei raatsind koju minna,

Istus auguserval üksi,

Kuristiku koopasuussa,

Seal, kust Kalev julgel sammul

Allailma oli läinud.

A l e v ootas armuhoolel,

Ootas hommikul ja õhtul,

Valvsail silmil ööde vilul;

Aeg läks aasta igavuseks

Mehel meelemõtte′essa,

Sest kas sõber ehk ju surma

Viletsuses võinud leida.

Ühel õhtul, päeva veerul,

Kostis nii kui kauge′elta

Kange mehe käigimüdin

Alevi kõrvakuulmesse;

Maapõhjast tõusis parin,

Sügavusest sammumine.

Alev asju arvamaie,

Mööda kuuldud kobinada

Sügavusse silmamaie,

Kas ehk Kalevite käiki,

Tõusemista kuskilt tunda.

Videvik ju viinud ööda

Kaste kaissu karastama,

Seal vast Kalev astub sammu

Selle ilma serva peale,

Viskab maha kullakotid,

Hõbedakotid õlalta,

Langeb ise lagedalle

Seljasooni sirutama,

Väsind keha venitama.

Alevite armas poega

Virgult vetta vedamaie

Karastavaks keelekasteks

Kalli vara kandijalle.

Kalevipoeg küsimaie:

"Avaldele, armas venda,

Kas ma kaua olen käinud,

Varjuriigis aega viitnud?"

Alevite armas poega

Asjalugu avaldama,

Kuidas nädalat ehk kolme

Käiki aega kulutanud.

Kalevipoeg pajatama:

"Sest ei teadnud, võinud teada

Elav inimesehingi,

Mõtteleda meelekene,

Agaram ei arvaneda.

Seal ei seisa arusambaid,

Tunnistähti taeva′assa,

Miska päeva mõõdetakse,

Ööde pikkust arvatakse.

Põrgu päev ei näita päikest,

Öö ei kuuda kumendamas

Ega tähte taeva küljes.

Lepikus ei leita lindu,

Kägu kuskil kuulutamas,

Murulta ei udukuube

Ega kaunist kastemärga,

Miska öö ja päeva piirded

Vaatajalle vahet teeksid."

Siisap sahkas pikemalta,

Kuidas käsi põrgus käinud,

Viiekordsed viivitused,

Kuuekordsed kammitsused

Käiki temal kinnitanud,

Viimaks võitlemise võidul

S a r v i k saanud sidemesse,

Kindla ahelate kütke.

Alev oli tapnud härja,

Suretanud metsasõnni,

Mis ei olnud ikkes käinud,

Seitsmel suvel sahka näinud,

Kümnel aastal künnud maada.

Enne härga iga aasta

Pidudeksi püüetie,

Õue alla aetie,

Taheti minna tappemaie,

Suurta härga surmamaie,

Võimsa hinge võttemaie.

Tuhat meest oli turjassagi,

Sada meest oli sarvessagi,

Kümme härja kelladessa,

Seitsekümmend härja sabas.

Ei olnud meesta meie maalta,

Tugevamat teisest kohast,

Kes oleks pähe koputanud,

Härga oleks uimastanud,

Suure sõnni suretanud.

Alevite armas poega,

See′p see tappis suure härja.

Kargas härja kaela peale,

Sasis kinni sarvedesta, -

Siis aga kirves kopsimaie,

Tapper pähe tagumaie,

Nuga kurku kutistama;

Sada vaati valgus verda,

Tuhat tündrit tõusis liha. -

Kanged mehed kahekesi

Õhtuosa võttemaie,

Kehasida karastama;

Kalevite kange poega

Vaotas vatsa rebevalle,

Kõhu kuhjal kerkimaie,

Heitis maha muru peale

Leiba luusse laskemaie.

Alevite poega noori

Istus kullakottidelle,

Hõbedaste hõlma peale

Varandusta valvamaie,

Et ei röövel riisumaie,

Varas tuleks võttemaie,

Pikil sõrmil puutumaie.

Kalevite kange poega

Puhkas põrgu pahandusta,

Võitlemise väsimusta,

Rahakoorma rammestusta, -

Puhkas öö ja puhkas päeva,

Uinu süles teise päeva,

Kolmanda keskhommikuni.

Penikoorma kostis norin,

Kostis hingamise kõrin,

Mis kui hobukabja müdin,

Sõjasõitu üle silla

Murupinda muljuteli,

Puid ja põõsaid põruteli.

Kolmandama päeva keskel

Tõttasivad mehed teele;

Alevite armas poega

Võttis ühe koti kukla,

Kolm jäi koormaks Kaleville.

Kalevite kallis poega,

Kes see pärast põrguskäiki

Mõnda hüva meie maale

Kasulikuks kasvatanud,

Elas ise Lindanisas

Seltsis oma sõpradega.

Olev oli, linnatarka,

Kolm veel linna ehitanud:

Ühe linna lõuna alla,

Teise linna tõusu vastu,

Kolmandama koidu alla,

Kust sai varju vanadelle,

Rahupaika raukadelle.

Kalevite kallis poega

Kulutanud koti kulda

Kolme linna asutuseks,

Kolm veel varjul kamberissa

Teiste tööde toimetuseks.

Sõbrad seltsis sahkamaie,

Kalevipoega palumaie:

"Võta kruusid, vennikene,

Pane kihlad kottidesse,

Meelitused märssidesse,

Mine K u n g l a kosimaie,

Noorikuda nõudemaie!

Kunglas kasvab kodukanu,

Neitsikesi neljakesi;

Läki lindu püüdemaie,

Koppelista korjamaie,

Lepikusta lingutama!

Kungla neitsid koovad kangast,

Teevad kullast toimelista,

Koovad hõbelõngalista,

Silitavad siidilista,

Punuvad punapoogelist."

Kalevite poega mõistis,

Pilgelisti pajatama:

"Läki linna tegemaie,

Vallisida valamaie,

Kosjakambrit ehitama,

Siidisängi seadimaie!

Teeme linna lillekestest,

Teeme tornid toomingasta,

Vallid ümber vahterasta,

Teeme toad tammetõrust,

Kanamunasta kamberid,

Et, kui käivad kauge′elta,

Võõrad jääksid vahtimaie,

Mõistelikud mõtlemaie,

Targad lugu tunnistama:

Kellel′ Kalev teinud linna,

Kellele vallid valanud?

Kalev teinud lustilinna,

Kasvatanud kosjakambri,

Valand kullast voodikese,

Sidund siidist sängikese.

Peaksite sisse pugema,

Nalja seestpoolta nägema:

Seest on siidilla seotud,

Ääred aetud hõbedasta,

Servad tehtud sametista,

Kolme kulla keerdudesta,

Pealt on löödud pähkelista,

Alt on õunalla istutud,

Vahelt välgub visnapuida,

Keskelt kena kivisida.

Võtke hoielda hobuda,

Ravitseda ratsukesta,

Sööta sadulakandijat,

Kõrbi ruuna kosutada!

Viige enne muid murule,

Enne koitu koppelisse,

Enne aega allikalle,

Enne päeva põllu äärde;

Söötke ratsut salamahti,

Andke vakka valge eella,

Külimittu koidikulla,

Kaksi keskihommikulla,

Laia vakka lõune′ella!

Söötke kuu, söötke kaksi,

Söötke tükki kolmat kuuda,

Nädala ehk neljat kuuda, -

Siis aga ratsu rakke′esse,

Halli aisade vahele!

Küll siis sõidan kosjateele,

Rühin neitsiradadelle,

Kudruskaelte kamberie,

Tanupeade tubadesse.

Kaste heidab kasukalle,

Udu uue kuue peale,

Vihmapisar vammukselle,

Rahetera rätikulle:

Küll siis Kalev läheb kosja

Noorta naista võttemaie."

Kalevite kallis poega

Istus seltsis sõpradega,

Lustihelin tõusis laualt,

Naljakära kamberista.

Keeritelles käisid kannud,

Mõdukannud meeste käessa,

Õnnel mehed hõiskasivad.

Pillutasid põrmandalle

Valgutades valget vahtu

Anniks hoonehoidijaile,

Võimsa majavarjajaile.

Värsket leenta viidanekse

Uku kivile kingiksi.

Laulik istus laua taga,

Kandlelööja teiste keskel,

Laskis laulu lendamaie:

"Viis oli vana vainiulla,

Kuus oli kuldseid kuusikussa,

Seitse samblas saladusi,

Kaheksa kanarbikussa -

Sealtap sõlmisin sõnuda,

Korjasin ma kuulutusi,

Hõbedasi ilmutusi:

S i u r u -lindu, Taara tütar,

Siuru-lindu, sinisiiba,

Siidinarmas sulgedega,

Sündis isa sundimata,

Kasvas ema haudumata,

Sõsarate soovimata,

Veljekeste vastumeelta.

Ei olnud linnul pesakesta,

Pääsupojal haudepaika

Udusulgi uuendada,

Verisulgi valmistada.

Aga U k u asuteli,

Vanaisa valmisteli

Tütterelle tuuletiivad,

Tuuletiivad, pilveviivad,

Miska lapsi liugunekse,

Kauge′elle kandanekse.

Siuru-lindu, Taara tütar,

Siuru-lindu, sinisiiba,

Lendas palju, liugles palju,

Lendas, liugles lõuna alla,

Pööras põiki põhja poole,

Lendas üle kolme ilma.

Üks oli ilma neitsikeste,

Teine kasvul käharpeade,

Kolmas koogalaste kodu,

Koogalaste korjuspaika.

Siuru-lindu, sirgesiiba,

Siidisiibuda sirutas,

Lendas, liugles päeva alla,

Päeva linna lähedalle,

Kuu kumeda kojani,

Väikse vaskse väravani.

Siuru-lindu, sirgesiiba,

Siidisiibuda sirutas,

Lendas palju, liugles palju,

Käänas õhtulla koduje.

Isa tütterelt küsima:

"Kus sa liuglend lenneldessa,

Kus sa käisid kauge′ ella,

Mis sa nägid, nugissilma?"

Siuru mõistis, kostis vastu,

Kostis vastu kohkumata:

"Kus ma liueldes libisin,

Sinna jätsin litterida;

Kus ma käiessa keerutin,

Sinna sadas siidisulgi;

Kus ma siibu saputasin,

Sabast sulgi satutasin.

Mis mul nägi nugissilma,

Sest on seitse jutustada,

Kaheksa mul kõneleda.

Kaua käisin Kõukse teeda,

Vikerkaare vihmateeda,

Mööda rasket raheteeda;

Kaua käisin kahtepäini,

Libisesin lihtepäini,

Kuni leidsin kolme ilma:

Üks oli ilma neitsikeste,

Teine kasvul käharpeade,

Kolmas koogalaste kodu,

Koogalaste korjuspaika,

Kus need kenad kasvasivad,

Siidilised sirgusivad."

"Mis sa kuulid, kuulutele,

Mis sa nägid, näita′ ele!"

"Mis ma kuulin, kulla taati,

Mis ma nägin, isakene?

Kuulin neide naljatusi,

Naljatusi, kurvastusi,

Käharpeade pilgatusi,

Koogalaste kiljatusi:

Miks need neiud naljatlikud,

Käharpeaga kasvandikud

Aina üksinda elavad,

Haudujata igatsevad,

Küsiteldi kõigis kohtes.

Kas ei taadil tähepoega,

Tähepoega ehk ka teista,

Kes läeks neidu päästemaie,

Käharpäida kuulamaie?"

T a a r a mõistis, kohe kostis:

"Lenda, tütar, liugle, tütar!

Lenda, tütar, lõuna′ alle,

Liugle libas lääne poole,

Läänest põigiti põhjaje,

Libise Uku ukse ette,

Lääne eide läve alla,

Põhja eide peenderaile:

Küsitele kosilasi,

Palu piiga päästijaida!""

Kalevite kuulus poega

Istus seltsis sõpradega.

Lustihelin tõusis laualt,

Naljakära kamberista,

Keeritelles käisid kannud,

Mõdukannud meeste käessa,

Õnnel mehed hõiskasivad.

A l e v i p o e g, poisikene,

Laskis laulu lendamaie:

"Kastkem kurku, kullakesed!

Vahtu majavarjajaile!

Jooge mõdu, noored mehed,

Kõristage kannukesi,

Et ei piiska põhja jääksi,

Kastemärga kannudesse!

Viskan vitsad välja peale,

Lauad laial′ lepikusse,

Käepidemed pihlakasse.

Kuhu vitsad need visati,

Sinna sündisid suured saared;

Kuhu lauad lahutasin,

Sinna tõusid targad tammed;

Kuhu pidemed puistasin,

Sinna pilved paigutasin;

Kuhu märga kukkus maha,

Sinna meri mängimaie,

Lained laialt läikimaie.

Mis seal meres kasvanekse?

Meres kasvas kaksi puuda:

Üks oli õnnel õunapuuke,

Teine tarka tammekene.

Oksad täisi oravaida,

Lehed laululindusida,

Keskel kotkad pesitamas.

Jõgi jooksis alta juure,

Kalad käisid alta kalda,

Siiad suured, seljad mustad,

Lõhed laiad, laugud otsas.

Naised seisvad naljatelles,

Seisvad sääreni meressa,

Linapead lainetessa,

Käharpead kalakudussa.

Mis need piigad püüdelevad,

Mis need kallid saivad kalu?

Kala püüdis püüdijaida,

Lõhekala lapsukesi,

Vesi aga võttis venna,

Lained lapse lämmatasid.

Mina venda otsimaie,

Eite nuttis noorukesta;

Läksin lausa lainetesse,

Kaelani kalakudusse,

Sügavasse haudadesse.

Mis ma leidsin lainetesta?

Leidsin mõõga ma meresta,

Läikja raua lainetesta.

Mina mõõka võttemaie,

Õde kaldalt hüüdemaie:

"Tule koju, vennakene,

Tule kiiresti koduje!

Isa surmasängi pealla,

Ema hinge heitemassa,

Venda juba vaakumassa,

Õde tõsteti õlgile,

Pandi piiga põrmandalle."

Mina nuttessa minema,

Kiirelt koju kõndimaie.

"Oh sa virtsik, valelikku,

Kahelisti keelekandja!

Isa istub keset tuba,

Õllekannu taadil käessa;

Ema niidab siidilammast,

Kuldakäärid tal käessa;

Õde sõtkub sepikuda,

Hõbesõrmuksed sõrmessa;

Vend aga kesa kündemassa,

Küüdud härjad ikke′essa.

Küütu künnab, selga nõtkub,

Valli veab, pea väriseb.

Küütu künnab killingida,

Valli veab vana rahada,

Tõstab aga taalerida.

Külimit saab killingida,

Vakk mulle vana rahada,

Tündritäis taalerida.""

Kalevite kuulus poega

Istus seltsis sõpradega,

Lustihelin tõusis laualt,

Naljakärin kamberista,

Keeritelles käisid kannud,

Mõdukannud meeste käessa,

Õnnel mehed hõiskasivad.

S u l e v i p o e g, poisikene,

Laskis laulu lendamaie:

"Humal uhke põõsa otsas,

Käbi kena kända′assa,

Kui ta kasvab kõrgutie,

Veab vääti venitades

Ümber tapu teiba′alle.

Olgem noped, noored mehed,

Teda võtma teiba′asta,

Kobaraida korjamaie!

Pangem parsil′ kuivamaie,

Reheseina seisemaie,

Sealt ta kerkib kattelasse,

Tükib kohe tünderisse,

Poeb õllepoolikusse;

Pöörab meele meeste peasta,

Poole meele naiste peasta,

Tüssab ise tütarlapsi.

Kui mu armas kõndimassa,

Veli kosja sõitemassa,

Läks ta üle lagediku,

Käis ta läbi kanarbiku;

Tuli vastu neli neidu,

Neli kena käharpeada.

Kosilane küsimaie:

"Miks te, noored, nurme pealla

Kodunt kaugel kõndimassa?"

Neiud mõistsid, kostsid vastu,

Piigad nõnda pajatasid:

"Lähme linna, linnukesed,

Alevisse, armukesed,

Turu peale, tuvikesed,

Uulitsalle, hullukesed!

Pidul korrapoisikesed

Piigasida pilkamaie,

Külas käivad kurjad keeled,

Vallas palju valelikke,

Needap lapsi laimamaie,

Tuvikesi teotamaie."

Mina piigasid püüdema,

Lapsukesi lingutama:

"Näita nägu, neitsikene,

Punapalge palistusi!"

Piigad kiirest′ punumaie,

Lendsid üle lagediku

Kiirel sammul küla poole.

Mina sammul sagamaie,

Jõudsail kannul jooksemaie,

Väravasta vaatamaie,

Läbi seina luurimaie:

Masajalad magasivad - -

Kui ma seda nalja näinud,

Kohe süda kohmetama,

Talvekülmal tarretama.

"Humal uhke põõsa otsas,

Käbi kena kända′assa,

Ära poe piigade pähe!

Neitsile ei tee sa nalja,

Pikast ilust tõuseb pilli."

Kalevite kuulus poega

Istus seltsis sõpradega,

Lustihelin tõusis laualt,

Naljakärin kamberista,

Keeritelles käisid kannud,

Mõdukannud meeste käessa,

Õnnel mehed hõiskasivad

Ega võinud ette teada,

Mõttessa ei ära mõista,

Agaral peal arvatagi,

Mis neil nalja jälgedelle

Õnnetust võiks hommikulla

Koidu eella kasvaneda.

Juba käimas kiired käsud,

Sõjasõnum sõitemassa,

Juba ratsud rakendatud,

Kõrvid karunahkadessa

Lindanisa poole lendvad

Kuningalle kuulutama

Sõja raskeid sõnumida.

Pihkva piirilt tõttas poissi,

Teine Läti lagedalta,

Teiselt poolt Taara tammikut

Kurvastusta kuulutama,

Sõjalugu sõnaldama.

Lätti tulnud laevadega

Rahekombel raudamehi,

Peipsi tagant teine parvi

Vene laia väljadelta,

Pohlakate piiri poolta,

Kes see vara kiskumaie,

Rahupõlve pillutama,

Lõbupidu lõpetama.

Kihutage, käskujalad,

Kurvad sõnumid kukkarus,

Vanema käsud vammukses!

Kalevite kuulus poega

Istus seltsis sõpradega

Käratelles kamberissa,

Laskis aga lõksatelles

Lustilaulu lendamaie:

"Joogem, joogem, vennikesed!

Maitsegem mõdu magusat,

Hullakeme humalassa,

Hõisakem õllekannuga,

Pidu pikka peekeriga!

Kõristagem kannukesi,

Vahtu maha visatessa

Pillutagem põrmandalle,

Siis saab õnne õitsemaie,

Armsam aega algamaie!

Viskan vitsad visnapuusse,

Kannukaaned kaasikusse,

Lauad laotan lepikusse,

Põhjad põllule põrutan.

Homme ise otsimaie,

Valge eella vaatamaie:

Mis need vitsad visnapuussa,

Kannukaaned kaasikussa,

Lauad laial′ lepikussa,

Põhjalauad põllu peale

Enne koitu kasvatanud,

Ööde vilul õilmeldanud?

Vitsust kasvas lapsevibu,

Kannukaanest külakiike,

Laudadest said laululauad,

Põhjast pajatuse-pingid.

Külaneiud, kullakesed,

Kudruskaelad kiikumaie,

Lustilugu laulemaie;

Laulid lained lainetama,

Laevad laineil kiikumaie.

Läksid laeva laskemaie,

Lainetesse laulemaie,

Panid paatrid paju peale,

Helmed heinakaare peale,

Keed pika kivi peale,

Lindid laia liiva peale,

Sõrmuksed sõmera peale.

Tuli haugi alta vetta,

Pääsulindu pealta vetta,

Mustaselga muda seesta;

Pärisid paatrid pajulta,

Helmed heinakaare pealta,

Keed pikalta kivilta,

Lindid laia liivikulta,

Sõrmuksed sõmera pealta.

Neiud appi hüüdemaie,

Pikil keelil palumaie:

"Tule appi, H ar j u poissi!

Tule päästma, P ä r n u poissi!"

Aga ei kuulnud Harju poissi

Ega kuulnud Pärnu poissi.

Appi astus kaljupoissi,

Rootsi kandle kõlistaja:

"Miks te, neitsid, nuttelete,

Kullakesed, kaebelete?"

"Läksime laeva laskema,

Mere peale mängimaie,

Lainetesse laulemaie;

Panime paatrid pajule,

Helmed heinakaare peale,

Keed pika kivi peale,

Lindid laia liivikulle,

Sõrmuksed sõmera peale.

Tuli haugi alta vetta,

Pääsulindu pealta vetta,

Selga musta muda seesta;

Päris paatrid pajudelta,

Lindid laia liivikulta,

Sõrmuksed sõmera pealta."

Seal aga kostis kaljupoissi,

Rootsi kandle kõlksutaja:

"Ärge nutke, neiukesed,

Kurvastage, kullakesed!

Küllap vargad vangistame,

Röövlid rauda rakendame."

Hakkas kannelt kõlistama,

Kandlekeeli käristama,

Laululugu laskemaie. -

Meri kohkus kuulamaie,

Pilved pikalt vaatamaie,

Haugi tuli alta vetta,

Pääsu tuli pealta vetta,

Mustselg tõusis mudasta;

Tõivad ehte′ed tagasi,

Andsid jälle piigadelle.

Kaljupoiss kätta pakkuma,

Piigat noorta palumaie:

"Tule, tui, mulle omaksi!

Meil on igapäev pühapäev,

Pidud piki aasta′ada."

"Ei või tulla, kaljupoissi,

Ei või tulla, vennikene!

Meil on kodu kosijaida.

Las′ läeb suvi, küll sügise

Külakoerad haukumaie,

Raudakäpad kõndimaie,

Viinamärssisid vedama.

Aituma abi eesta,

Tänu heateo eesta!

Saa ei sulle suuremada.""

Kui nii Kalevite poega

Õnnepidul hõisatessa

Lustilisti laskis tralli,

Astus tuppa Lapu tarka;

Pajatelles põlvesida

Kalevipojal paitama:

"Uku andku hüva õnne,

Taevas tarkada aruda

Sulle ja su sõpradelle!

Kus suur ilu sinu kojas,

Lustid laialt liikumassa,

Luba mulle lahkudessa

Rõõmsalt minna rändamaie,

Koduteeda kõndimaie!

Kolikambreid koristelles,

Nurki läbi nuuskidessa

Kulutelin kaua aega,

Kuni kogemata õnnel

Toonaeile leidsin tornis

Kivikoja kummi alta

Ahelasse pandud anni,

Kütkendatud kingituse.

Anna luba oma võtta,

Teele homme tõttaneda!"

Kalevipoeg kostemaie:

"Pole paelutatud pulli

Teadeval mul luku taga,

Kütkendatud kutsikada,

Vangistatud varandusta

Ega orja ahelates.

Tunnistele, mis sa tornis

Kivikoja kummi alta

Arulista oled leidnud?"

V a r r a k mõistis, kostis vastu:

"Leidsin kirjalehekesi,

Raudakaanel raamatuda

Kindla ahelate kütkes.

Anna luba aruasja,

Vana kirja kaasa võtta!"

Kange Kalevite poega,

Kes see kütkendatud kirjast

Midagi ei mäletanud

Ega teadnud tähendada,

Kuhu vana Kalev tarka

Pika elu pärandusest

Tululikke tarkusida

Palju lasknud üles panna,

Kus sees käsud kinnitatud,

Õigust selgest′ õpetatud,

Kuningalle kuulutatud,

Alamaile avaldatud.

Kallim veel kui kuld ja hõbe

Seisis kütkendatud kirjas

Vanaaegne vaba põli,

Meie meestepoege priius,

Kehvemate kaunim vara.

Kallist vara tahtis Varrak

Oma maale õnneks viia.

Lustipidu pohmelusel

Kalevipoeg pajatama:

"Võta kirjad, vana Varrak,

Talveööde ajaviiteks

Lambivalgel lugemiseks!

Võid ehk mõnda võõrikuida,

Tühja jutu tükikesi

Lehtedesta üles leida."

S u l e v i p o e g sõitlemaie,

O l e v i po e g palumaie:

"Lase läbi katsudella,

Enne kui sa annad oma!

Kes see kotis seakaupa

Sõgedast′ saab sobitama?

Ega vanataati tarka

Kirja oleks kütkendanud,

Luku taha lasknud panna,

Kui ei kasu sellest kasvaks,

Tululikku mitte tõuseks."

Kalevite kallis poega,

Sõbra keelust hoolimata

Laulis aga lustilikult:

"Kui ka kallist seisaks kirjas,

Teademata tululikku,

Tõotust mees peab tasumaie.

Sarvest härga, sõnast meesta!

Õpeteleb muistne sõna."

Käskis kütkendatud kirjad

Varrakulle välja anda.

Kolme ahelate kütkes,

Kolmel lukul kinnitatud

Seisid saladusekirjad.

Võtmeid võind ei ükski leida,

Miska roostetanud rõngaid

Lukutabast lahutada.

Varrak teadis küll, kus võtmed,

Aga tark ei annud teada.

Kalevipoeg käskimaie:

"Murdke maha müüriseinad,

Kiskuge sealt kaljukivi

Tükis kõigi kütketega,

Miska seinad sõlmitatud."

Kangutati raske kivi

Raamatuga tükis müürist,

Veeretati vankerille;

Pandi ikkes härjapaari

Varakoorma vedajaksi.

Saadeti siis sadamasse,

Lasti pandi laeva peale,

Kuhu enne kullakotid

Varrak-taati lasknud viia.

Käsukandjad kihutasid

Sõites juba üle silla,

Lendes linna väravaisse;

Sillapalgid paukunekse,

Linnavärav värisema.

Kalevipoeg küsimaie:

"Kes see sillal sõite′essa

Sillapalke pauguteli,

Väravada väristeli?"

Käsukandjad kutsutie

Kalevipoja kamberi,

Kus nad kohe kuulutama:

"Juba sõda sõudemassa,

Vaenuvanker veeremassa,

Lipulood liugumassa,

Odaokkad orjamassa,

Tapriterad taotamassa.

Rannast tulnud raudamehi,

Parvel põrgupoegasida

Rahupõlve rikkumaie,

Meie maada muljumaie.

Vanad raugad värisevad,

Naised nurgassa nutavad,

Pisarassa seisvad piigad,

Lapseemad leinatessa."

Kalevipoeg küsimaie:

"Mis siis teevad noored mehed?

Kas ei kangeid kasvamassa,

Tugevamaid tõusemassa

Varjajaksi vanadelle,

Rahuandjaks raukadelle?"

Käsukandjad kuulutama:

"Norgus seisvad meie noored,

Mure kurnab mehikesi,

Mõõk ei mõista rauda murda,

Kirves terast killutada."

Kalevipoeg pajatama:

"Võtke rooga, vennikesed,

Kastke kurku, kullakesed,

Väsind keha karastuseks!"

Viidi siis mehed magama,

Pandi padjule puhkama,

Siidisängi suikumaie,

Udusängi uinumaie.

Kalevite kallis poega

Saand ei unda silmadelle,

Katet mitte kulmu alla.

Läks siis välja vainiulle

Tusameelta tuulutama,

Kurba tuju kustutama.

Kõndis isa kalmu peale,

Istus haua ääre peale.

Aga haual ei avaldust,

Kalmukünkal ei kuulutust.

Vingel lained veeresivad,

Ohkel tõusis tuulehoogu,

Kurba näitas kastekuube,

Pisarpilul pilvesilma.

Vaimuvarjud vankudessa

Tõusid tuulta tallamaie. -

Kalevite kange poega

Kõndis kurvana koduje.



KALEVIPOEG

Soovituseks | Sissejuhatuseks

I | II | III | IV | V | VI | VII | VIII | IX | X

XI | XII | XIII | XIV | XV | XVI | XVII | XVIII | IXX | XX





Info digiteeritud väljaande kohta


See e-raamat pärineb Vikitekstidest[1]. See on eestikeelsete vabade alliktekstide varamu, mida luuakse vabatahtlike koostööna.

Me levitame digiteeritud tekste tasuta, võttes aluseks teosed, millede autoriõiguste kehtivus on lõppenud või mis on avaldatud vaba litsentsi all. Sa võid meie e-raamatuid kasutada mistahes otstarbel Creative Commons Attribution-ShareAlike 3.0 Unported[2] litsentsi või GNU FDL[3] litsentsi tingimustel.

Uued kaastöölised on Vikiteksidesse teretulnud. Võimalik, et selle raamatu digiteerimisel on mõned vead sisse jäänud. Sa saad nendest teada anda sellel lehel[4].

Seda e-raamatut aitasid luua:

[Kaastööliste nimekiri vastavalt päringule välja jäetud.]





* * *



↑ http://et.wikisource.org

↑ http://www.creativecommons.org/licenses/by-sa/3.0

↑ http://www.gnu.org/copyleft/fdl.html

↑ http://et.wikisource.org/wiki/Vikitekstid:%C3%9Cldine_arutelu





