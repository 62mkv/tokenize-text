Kalevipoeg


					Friedrich Reinhold Kreutzwald





Exported from Wikisource on 15. märts 2022





Üheksas lugu





Päike seisis peale lõunat

Veeru poole venitelles

Langel puie latvadelle.

Kalevite kallim poega

Ärkas unest ehmatades;

Kuri unenäokuju

Hädaohtu ähvardelles

Võitis mehe väsimuse.

Lehe võimul vilistades

Hakkas hobu hüüdemaie,

Künniruuna kutsumaie.

Vile vajus vaikusesse,

Kutsumine kustus kaugel

Tuiskel laial tuuledesse:

Hobu ei kuulnud hüüdemist,

Kallis ruun ei mehe kutsu;

Linnukeeli lustilikult

Hõiskas vastu hüüdemista.

Kalevite kange poega

Tõttas hobu tabamaie.

Ratsu jälil rännatessa,

Kammits-astmeil kõndidessa

Käis ta üle kanarbiku

Tüki teeda, palju maada,

Ladus laiu lagedaida,

Sammus piki samblasooda,

Kuni vastu jõudis kohta,

Kuhu ruuna kiskjatelle,

Hüva hobu huntidelle

Roaks oli roidunenud,

Surma sülle suikunenud.

Tõelikke tunnistähti,

Mitut värki märkisida

Leidis laialt lagedalta:

Leidis närtsind hobunaha,

Ruunarasva riismeida,

Leidis laia vereloigu,

Leidis maksa muru pealta,

Leidis luida ligimailta,

Kohtelt küljekontisida,

Leidis ligi lepikuda

Surnud ratsu sisikonnad,

Põrnatükid põõsastikust.

Sestap sai ta selget märki,

Kuidas ruunakene koolnud,

Hobu surmassa suikunud.

Kalevite kange poega,

Kui sai kahju kahetsenud,

Õnnetusta ohke puhkel

Tüki aega tuulutanud,

Võttis kadund ratsu kuue

Mättalt kaasa mälestuseks. -

Suures vihas paisund süda

Süttis mehel põlemaie;

Siisap seadis täie suuga

Sõnasida sõudevalle:

"Seisa vaiki, tuulevuhin,

Kuule vaiki, metsakohin!

Seiske, ladvad, sõudemata,

Kõrrekesed kõikumata,

Lehekesed liikumata,

Seni kui sõnu sajatan,

Kurjemaida kukutelen,

Vihasemaid veeretelen!

Saagu, saagu, ma sajatan,

Saagu te sugu surema,

Mätta otsa mädanema,

Nurme peale nälgimaie,

Põõsa alla pendimaie,

Rabastikku raipenema,

Lagedalle läpastama;

Saagu te sohu surema,

Künka otsa kolletama!"

Siis aga võttis sõjasaha,

Võttis mõõga mõrtsukana,

Tungis taha tammemetsa,

Tungis läbi laanemetsa

Paksustikku pimedasse

Hundipesi otsimaie,

Kiskujaida kiusamaie.

Kalevite kange poega

Kiskujate kihutusel

Tegi teeda, tallas rada,

Tegi teeda metsast läbi,

Rada läbi rägastiku,

Kust ei enne kukke käinud,

Käinud kana kõõrutelles.

Tõukas maha tammeoksad,

Tallas maha toomeoksad,

Murdis maha männioksad,

Kitkus maha kuuseoksad,

Katkus maha kaseoksad,

Tuiskas maha kõrged tammed,

Puistas maha pikad pärnad,

Rabas maha remmelgaida,

Lõhkus maha lõhmuspuida,

Oksad ette, tüved taha,

Tallas kännud tolmupõrmuks.

Kus ta käinud, tänav taga,

Kus ta läinud, lage taga.

Mis tal metsas mässamisel

Kiskujatest kätte juhtus,

Leidis surma silmapilgul.

Mõõk oli kuri möllamassa,

Sõjasahka surmamassa,

Meesi tugev tappemassa.

Juba katsid karjakaupa

Metsaliste raisad muru,

Kiskjakehad künkaida;

Veri värvis võsukesi,

Surmahigi samblaida,

Värvis muru verekarva,

Taimekesed tõmmut karva,

Pohlakalehed punaseks.

Pääsend hundid ulgudessa,

Metsakarud möiratessa

Põgenesid paksustikku,

Suurte soode keske′ elle,

Redupaika rabadesse.

Päike oli looja läinud,

Valgus alla veerenud,

Pime kattis kohtasida,

Segas Kalevite silma,

Et ei võinud kiskja jälgi

Kauemini kihutada:

Muidu oleks karukarja,

Ulgujate hunte sugu

Sootumaks otsa saanud.

Kalevite kange poega,

Töösta väga tülpinud,

Vihastusest väsitatud,

Ladus laanest lagedalle

Ööaset otsimaie.

Kui oli paiga parajama

Lagedikult viimaks leidnud,

Lahuteli hobu naha

Vaibana maha murule;

Siruteli selitie

Keha ratsu naha peale

Ööde vilul puhkamaie,

Kurnat′ võimu karastama,

Mis tal tööda toimetelles,

Susilasi sugedessa

Täna väga tülpinenud;

Künd ja kiskja kiusamine

Meesta väga väsitanud.

Enne veel kui ehavalgel

Kalevite poja silmad

Une kattel uinusivad,

Lauge alla langesivad,

Kihuteli kiirusella,

Lennuskäigil lõõtsutelles

Sõjasõnumite kandja,

Kurja loo kuulutaja

Kalevipoja palvele.

Viru ranna vanemalta

Toodi käsku Kaleville,

Kuulutusi kuningalle,

Kuidas vaenu veeremaie,

Sõda kipub sõitemaie.

Sõjasõnumite sõitja

Seadis sõnad sõudevalle,

Kurjad kuulud kerkivalle:

"Kuningas, Kalevipoega,

Vägevvolil valitseja,

Kange käega kaitseja!

Viru ranna vanemalta

Pean kurba kuulutama,

Hädast lugu avaldama:

Salakuulikute sammud

Veerend Viru radadelle;

Pärast päeva nähti paate,

Lootsikuida lainte langul

Põhja poolta purjetamas;

Öö vaiba varju alla

Kandsid paadid mehepoegi

Meie maada nuuskimaie.

Salamahti silmamaie;

Sestap mõistsid meie mehed,

Tähendasid meie targad,

Arvasid poisid agarad:

Sõda kipub sõudemaie,

Vaenuvanker veeremaie,

Kipub Virut kurnamaie,

Rahu Järvas raiskamaie,

Õnnepõlve pillutama,

Viletsusta valmistama.

Salasaadikute sammul

Sõuab väge sadadena,

Tuiskab teisi tuhandeida

Vaeste virulaste kaela.

Eit aga peret peitemaie,

Pisukesi pillutama

Uranguie, varanguie,

Pae paksu murranguie;

Taati tuge tegemaie,

Vaenul′ vastust valmistama.

Kitsik kasvab kibedamaks,

Pidu ikka pahemaksi;

Kallaspapid kuulutavad,

Kuidas Kõrgesaarel laevad,

Tütarsaarel teised laevad,

Lavassaarel laiad lodjad

Sõjamehi sõudemassa,

Vahvamaida vedamassa,

Kes need võõraid mere kaudu

Viru randa veeretavad,

Kangeid kaelalõikajaida,

Rohke käega röövijaida,

Kuidas tähti tunnistanud,

Taevas vehkel teada andnud.

Naised nutvad nurkadessa,

Tütarlapsed tänavassa,

Vanaraugad vainiulla,

Lapsed laius lepikutes,

Karjahoidjad kaasikutes,

Tõurakaitsjad tammikutes:

Viletsus üle Virumaa!

Pisarpilul silmalauge

Seisab murepaelus leski:

Mure muljub meelekesta,

Surmakartus südameida.

Noored mehed seisvad norgus,

Kartusessa kahvatanud.

Naisemees ei tunne nalja,

Laste isa ei lustisid,

Kartus kurnab meeste kangust,

Ehmatus emade poegi.

Kes neist sõuab sõja ette,

Kes see läheb lahingusse,

Veereb vaenu vastaseksi

Tapperite tapluselle?

Kes see astub kaitsejaksi,

Tõuseb toeksi teiste ette,

Raudaseinaks raukadelle?

Kas läeb venda, vennikene,

Ehk kas sõsar sõstrasilma

Vaeseidlapsi varjamaie,

Raukadelle rahu hoidma?

Kes see naisi kaitsemaie,

Vaenuviha vaigistama?

Mõõka murrab mõnusamad,

Tapper tapab tulisemad,

Oda hukkab suured hulgad,

Ammunool ei anna armu.

Mis ei lange lahingussa,

Veere vaenuvälja peale,

Tapab taga tulukene,

Häviteleb näljahammas,

Kooleteleb katkuküüsi,

Viletsuse raske vitsa.

Varga käsi jätab varna,

Raske kivi vetevoolu;

Tuli ei jäta kedagi,

Viletsus teeb viimsel otsa."

Kallis Kalevite poega

Mõistis kohe, kostis vastu:

"Ohjad hoidku, köied köitku,

Ohjad hoidku hobu kinni,

Kütked künnihärgasida,

Lingupaelad metsalisi,

Köied köitku koormaida,

Taevas laia lumesadu,

Pilved pikad vihmasida,

Raskemada rahesadu!

Mis on kõvem kinnitaja,

Vägevam vastupidaja,

Sulgegu su suuda lukku,

Lõksutagu lõugasida

Kurja kõne kuulutusel,

Häbemata avaldusel!

Kes see imet ilmas näinud,

Kentsakamat enne kuulnud?

Miks sa sõimad meie mehi,

Laimad meie mehepoegi?

Kas ehk naiste karistajad,

Tütarlaste hirmutajad -

Ehmatus ja ettekartus -

Veerend Viru meeste peale?

Las aga mõõka murdanekse,

Tapper terav tappanekse,

Oda hulgal hukkanekse,

Vahva mees ei karda verda!

Mehed seisku sõjamässul

Raudaseina tugevusel,

Seisku kui tammed tuulessa,

Kaljumüürid marudessa;

Seisku vaenus vankumata,

Sõjas toeksi teiste eessa!

Tehku lastel′ varjutuba,

Raukadelle rahusauna,

Naistesoole kaitsenurka,

Peidukamber piigadelle,

Leinapaika leskedelle!

Kasvab kitsik kibedamaks,

Vaenuviha verisemaks,

Tappemine tulisemaks,

Siisap tahan ise tulla,

Abimeheks astuneda. -

Võta leiba, väsind võõras,

Märga keelekarastuseks!

Mätta otsas seisab märssi,

Lähker ripub lepaoksal;

Täida kõhtu, külaline,

Heida maha magamaie!

Homme, vara enne valget,

Väikse koidu veretusel

Sea sa hobu sadulasse,

Pane ruuna rakke′esse,

Pane salaja sadula!

Hakka sala sõitemaie,

Peidus koju pagemaie,

Et ei kuule Viru kuked,

Viru kuked, Järva koerad

Sinu hobuse sammusid,

Ratsu kabja salakäiki!

Sõida tasa üle silla,

Tasaselt läbi tänava,

Käi sa tasa külast läbi,

Peidul taluperedesta,

Veere sala üle vainu,

Varjul läbi vaarikusta,

Salamahti läbi soode,

Peidul läbi põõsastiku

Vanema õuevärava!

Saatke mehed sõdimaie,

Vahvad vaenuvälja peale,

Tugevamad taplusesse!

Ise keerita keske′ ella,

Lipukandja ligidalla!

Ära hoia sõja ette,

Sõja ette, sõja taha,

Hoia ei sõja serva peale!

Esimesed heidetakse,

Tagumised tapetakse,

Servapealsed surmatakse,

Keskmised koju tulevad."

Kalevipoeg, kange meesi,

Lahket juttu lõpetelles

Keeras teise külje peale,

Tahtis tööst tülpind keha

Kaste vilul karastada,

Lasta silmad lauge alla

Unehõlma ummukselle.

Enne kui uni silmale

Varjuvaipa valmistanud,

Astus juba teine võõras

Kõik′val käigil ligemalle,

Salasammul sängi ette,

Kes kui tuulest tuisateldud,

Pilvest maha paisateldud

Kogemata siia kukkus.

Kalevite kange poega

Kurjal tujul küsimaie:

"Kas ei täna lõpe tantsi,

Käikidel ei kinnitusta?

Kas on kõigil käikisida,

Tühja tuule tallamisi?

Kas kõik tuuled tuisatille,

Vete sooned veeretille,

Laiad lained langutille,

Vihmapilved paisutille,

Lumepilved puistatille,

Rahepilved raksatille

Kalevi kaela kukuvad?

Kui oleks teadnud, võinud teada,

Võinud ma unessa näha,

Magadeski ette vaata,

Arukorral arvaneda,

Kuis on põlvi kuningalla,

Siis ma oleks sada korda,

Tuhat korda tuuletiivul

Lindu, läinud lendamaie,

Kotkas teiste kaljudelle,

Läinud muile liivikuile,

Ujund teiste allikaile,

Võtnud teeda võõramaale,

Käiki ette kauge′ elle.

Ma oleks hüpand orgudesse,

Karand merekallastesse,

Langend merelainetesse,

Uppund salaurgastesse,

Kuhu poleks kuulnud kägu

Ega linnulaulu häälta.

Linnul rahu lepikussa,

Pääsul pesas puhkepaika,

Kägu uinub kuuse otsas,

Lõokene kesaväljal,

Künnilindu koppelissa,

Laululindu lehtipuissa,

Rästas paksus rägastikus,

Kui on kukku kuulutanud,

Laululugu lõpetanud.

Küllalt keha vintsutasin,

Võimu küllalt väsitasin:

Kündsin maada kümme päeva,

Kündsin õhtust hommikuni,

Keeritasin kivisida,

Kiskusin mäekinkusida,

Sahkasin sulasoida,

Lõik′ sin laiu lagedaida,

Pöörasin pikki põldusid,

Kuni hobu kogemata

Kiskjaküüsil kägistati.

Tule homme hommikulla

Vara enne valge′eda

Salajuttu sahkamaie,

Kuulutusi külvamaie!"

Võõras lahke vanarauka,

Habe halli, hiuksed hallid,

Mõistis kohe, kostis vastu:

"Ei ole tuuled tuisatille,

Vetesooned veeretille,

Laiad lained langutille,

Vihmapilved paisutille,

Lumepilved puistatille,

Rahepilved raksatille,

Kõuekäigid kõpsatille

Kukkund Kalevite kaela,

Pojukese pihtadelle;

Küllap võisid ette teada,

Võisid unenäossa näha,

Magadessa ette vaata,

Arukorral arvaneda,

Targal mõttel ette teada,

Kuis on põlvi kuningalla,

Lugu väe valitsejal.

Kui sa alles kodu kasvid,

Tammi, tõusid tugevamaks,

Oli küllalt õnneaega,

Mõistatusi mõtteleda,

Aruasju arvaneda,

Tulevada tunnistada.

Isa õues laulsid linnud,

Kukkusid käod koppelissa,

Kuldanokad kuuseladvas,

Hõiskas ööbik alla õue,

Lõõritas lõoke lepikus,

Vares hüüdis vainiulta,

Musta lindu männikusta,

Tarka lindu tammikusta:

"Kuningal on kümme koormat,

Sada vaeva valitsejal,

Viissada küll vahvamal,

Tuhat tegu tugevamal,

Kümme tuhat Kalevipojal!"

Et ma täna teile tulin

Armu sunnil sammudega,

Et ma kaugelt siia käisin

Sõbra soovi sõudemisel,

Sestap tõuseb sulle tulu,

Kasvab sulle mitu kasu,

Vägev Kalevite võsu.

Ehk sa mind ei mäletanud,

Tuttavaks ei tunnistanud,

Siiski sinu sugu sõber.

Eks ma enne käinud teilla,

Kui sa murul mängidessa

Vainul kurni kukutasid,

Kaldal tamme kasvatasid,

Õhtul kiigel õõtsutasid?

Eks ma enne käinud teilla,

Kui sa kätkis kiljatasid,

Eide rinnalta imesid?

Eks ma enne käinud teilla,

Kui sul isa kosjakäigil

Pidand pikka pulmailu?

Eks ma, tuttav, tulnud teile

Külalisena käima,

Kui teile tubada tehti,

Seinasida seadetie,

Aluspalke alustati,

Nurgakivi nööritie?

Eks ma sala sõitnud teile

Varemini vaatamaie,

Kui sul isa ilmumata,

Ema alles haudumata,

Tedremunast tõusemata?

Eks ma sala sõitnud teile,

Kui oli Harju algamata,

Järva piirid rajamata,

Viru piirid viirumata?

Eks ma sala sõitnud siia,

Kui neid tähti alles tehti,

Päikest paigale seati,

Kuule koda korjatie,

Pilvesida paigutati?

Alt mina a′ asin halli ilma,

Pealt mina a′ asin põuailma,

Tagant taeva punasema,

Keskelt kuldakeerulise,

Vahelt viie vikerkaare,

Kuue koidu keske′ elta,

Üheksa eha hõlma alta,

Sõitsin Sõela serva pealta,

Vana Vankri vahedelta,

Ehatähe õue alta,

Päevapere väravalta

Tuhat tuttava taluda.

Alt mina a′ asin halli rauad,

Musta kabjad murrutasin,

Kõrvi kannuksed kaotin

Libedalle linnuteele,

Palavalle päevateele.

Tuulilla sind teretasin,

Õhulla sind õnnistasin,

Kastella sind karastasin,

Kuude valgel kosutasin,

Päeva paistel paisutasin:

Kuni kasvid kangeks meheks,

Kasvid Kalevite pojaks.

Mis sa künnil kergitasid,

Sahalla läbi siblisid,

Sest saab kasu siginema,

Õnne rohkest′ õitsemaie,

Sest saab Virus viljamaada,

Järvas järsku leivamaada,

Sealt saab rikkust rahva′ alle,

Vara suurte valdadelle,

Kasu mitmele külale;

Sealt saab häida heinamaida,

Kosutavaid karjamaida,

Mõnusamaid metsamaida,

Külalastel marjamaada,

Külapoistel puiemaada,

Külanaistel naerismaada,

Tütarlastel tallermaada,

Külameestel künnimaada;

Lagedalle luhtasida,

Arumaada, aasasida,

Murumaada metsa alla,

Sammalmaada soode peale.

Kalevipoja künnitööda,

Võimsa adra vagusida

Saavad külad kiitemaie,

Teised laialt tänamaie,

Lapsed lustil laulemaie.

Metsa kena, muru ilu,

Õilmepuie puhkemine

Saavad pärastpõlvedelle

Kanget kündi kuulutama. -

Kallis Kalevite poega!

Pooleli jäänd põllutöö:

Koht jäänd Harjus kündemata,

Läänes teine lõikamata,

Kolmas tükk jäänd kordamata,

Põlluääred pööramata,

Servad mitmed sahkamata,

Aasad alles äestamata:

Sealap aganiku abi,

Kõlgastiku kerge kotti

Pärastpõlve poegadelle

Laenab leivale lisandust,

Annab abi hädaajal."

Kalevite poega kuulis,

Mõistis kohe, kostis vastu:

"Tegin tööda, nägin vaeva,

Kündsin rohkem kümme päeva,

Kündsin õhtust hommikuni,

Kündsin kaste jälgedella,

Pärast eha pikka aega,

Lõuna päeva palavusel

Pühkisin higi otsaeest,

Palavama palge pealta,

Väänasin vetta särgi seest,

Venitin keha võimu väest:

Et tööst tulu tõuseneksi,

Kosu rohkelt kasvaneksi

Pärastpõlve rahva′ alle."

Võõras lahke vanarauka

Mõistis kohe, kostis vastu:

"Sellepärast tulin, sõber,

Valmis tööda vaatamaie,

Korralisi kohendama,

Et sul vaevaväsimused,

Palavuse higipiinad

Jääks ei lesena leinama,

Nurjatuna nuttemaie.

Ilma jumaliku abi,

Taevaliku toetuseta

Saa ei inimeste sugu

Töösta tulu toimetada.

Tuulil tuleb tugev abi,

Õhul Uku õnnistused,

Vihmal vilja voodamine."

Kalevite kallis poega

Mõistis kohe, kostis vastu:

"Kes sa enne meilla käinud,

Kui ma murul mängidessa

Vainul kurni kukutasin,

Kaldal tamme kasvatasin,

Õhtul kiigel õõtsutasin;

Kes sa enne käinud meilla,

Kui ma kätkis kiljatasin,

Eide rinnalta imesin;

Kes sa, tuttav, tulnud meile,

Külalisel käidanessa,

Kui mul isa kosjakäigil

Pidand pikka pulmailu;

Kes sa enne käinud meilla,

Kui meile tubada tehti,

Seinasida seadetie,

Aluspalke alustati,

Nurgakivi nööritie;

Kes sa sala enne sõitnud,

Kui mul isa ilmumata,

Ema alles haudumata,

Tedremunast tulemata;

Kes sa sala sõitnud meile,

Kui oli Harju algamata,

Järva piirid rajamata,

Viru piirid viirumata;

Kes sa sala sõitnud siia,

Kui neid tähti tehtanekse,

Päikest paika pandanekse,

Kuule koda korjatie,

Pilvesida paigutati;

A′asid alta halli ilma,

Käisid pealta põuailma,

Tagant taeva punasema,

Keskelt kuldakeerulise,

Vahelt viie vikerkaare,

Kuue koidu keske′elta,

Üheksa eha hõlmalta,

Sõitsid Sõela serva pealta,

Vana Vankri vahedelta,

Ehatähe õue alta,

Päevapere väravalta,

Tuhat tuttava taluda. -

Ütle mulle, vanarauka,

Tunnistele, tarka taati,

Kus sul kaugella koduda,

Arvuline asupaika?"

Võõras lahke vanarauka

Mõistis kohe, kostis vastu:

"Kallis Kalevite poega,

Liisul liimitud kuningas!

Mis on tuulilta tuisanud

Kogemata õnnekäigil,

Ära hakka arvamaie;

Kodusid on Taara kojas

Kuldseid kaljukamberida.

Kuule kuldakuulutusi,

Hõbedasi avaldusi

Tuleva aja tulekust,

Pärastpõlve päevadesta!

Seni kui sina valitsed,

Vahva käega varjad valda,

Seni on Virus õnneaega,

Järvas järjest rahuaega,

Harjus kaunis armuaega,

Läänes laia lustipidu

Rahva keskel õitsemassa,

Aga rikas iluaega,

Päris õnnepõlvekene

Saa ei kaua kestemaie.

Nõdrad saavad nõdremaida,

Väetid teisi valitsema.

Kahju, Kalevite poega!

Vaga vere valamine

Mõistab kohut sinu kohta;

Veri püüab vere palka,

Surm on surma sünnitaja;

Vaga vere vermeida,

Soome sepa sajatusi,

Hella eide pisaraida,

Sõsarate silmavetta

Või ei võtta mõõga küljest,

Kurja miski kustutada.

Ole valvas, vahva meesi,

Et sul mõõgast mõrtsukada,

Sõjasahast surmajada,

Kättetasujat ei kasva!

Veri ihkab vere hinda,

Ülekohtul pole uinu,

Kurjal tööl ei kinnitusta."

Kurvalt kostis viimne kõne,

Kurvalt ettekuulutused,

Mis kui tuulekese tuhin,

Leinakaeblik laintekohin,

Vihmatuule vingumine

Kaleville kõrvu kostis.

Kui need paksud udupilved

Kaovad päikese paistel,

Ehk kui vaiksed õhtuvarjud

Veerend päikesta peidavad:

Nõnda sulas õhtu rüppe,

Kadus kasteauru kaissu

Võõra vanarauga vari.

Väsind Kalevite poega

Uinus rahul puhkamaie;

Uni kukkus kulmudelle,

Langes kulmult laugudelle.

Unenägu kudus kuju,

Tõelikke tähendusi

Vaibakirjal valelikuks.

Võõra vanarauga jutud,

Targalt antud tähendused

Tuiskasivad aina tuulde.

Päevatõusul peada tõstes,

Unepaelust pääsedessa

Katsus Kalevite poega

Mõnda meelde tuletada,

Mis tal õhtul avalikult

Kallis võõras kuulutanud;

Aga öö ja uneukud,

Pettelikud pildikesed

Segasivad udusompu

Eilsed kuuldud ilmutused.

Kalevite kange poega

Käskujalga kiirustama:

"Käi sa kiiresti koduje,

Rutta ratsul ranna poole

Vanemalle käsku viima!

Seadke vahid sihtimaie,

Kallaspapid kalju peale,

Nugissilmad nurmedelle

Mereranda vahtimaie:

Kas ju kaugelt vaenulaevad,

Pealekippujate paadid

Lainte langul liikumassa?

Kallavad laevad kaldale,

Lodjad ikka ligemalle:

Siis aga vastu vahvad mehed,

Tugevamad teiste toeksi,

Sõjahiiud sõdimaie!

Odamehed otsa peale,

Tapperid tagarindaje,

Nuiamehed nurga peale,

Ahingid abiks äärele,

Tuuramehed tuhingisse,

Määrahiiud mässuselle,

Võidumehed lagedalle,

Nende varjud võsandikku,

Metsasalka salamahti,

Vardad varjuks vanemalle,

Vikatid vilepuhujalle,

Noolingid mäeküüru peale;

Lingumehed libamisi

Kahel poolel kalda peale;

Ratsumehed rahe kombel

Vaenuroogu roodamaie!

Teised seisku teistel seinaks,

Pangu rammu raua vastu!

Laske siis mõõgad möllamaie,

Odad osavalt orjama,

Tapperid taga tantsima,

Vikatid valjust niitema,

Ammunooled nobedasti

Sündsat surma sigitama:

Küll siis suigub sõjakära,

Vaikib kuri vaenuviha! -

Olge vahvad, virulased,

Võtke abiks vahvaid mehi,

Järva poisse jänderikke,

Alutaguselt toeksi,

Abilisi Harjumaalta,

Läänest mõnda lisanduseks!

Veeretage vaenukoeri

Kaldalt kohe kaugemalle!

Saatke mulle sõnumida,

Kiirel jalul käskusida!

Läheb lahing laiemaksi,

Kasvab kitsik kibedamaks,

Siisap tahan ise tulla,

Abimeheks astuneda.

Lähen tuska tuulutama,

Nukrat meelta meelitama."



Sõitsin suisa Soome silda,

Vesikaare vaskiteeda,

Vikerkaare vihmateeda,

Kuninga käsk kukkarus,

Vanema käsk vammukses,

Sõjasõnum suusopis.

Mis mull′ vastu vankunekse,

Jubedada juhtunekse?

Vankus vastu vana vares,

Vana vares, vaene meesi;

Nokka nuusutas nurmesid,

Sõõrmed puhusid pilvesid;

Nina oli sõda nuusutanud,

Sõõrmed udusta sõelunud,

Kas ei salahaisu tunneks,

Kiire käsu kirja oskaks.

Juba oli sõda nuusutanud,

Vereauru haisutanud.

Sõitsin suisa Soome silda,

Vesikaare vaskiteeda,

Vikerkaare vihmateeda,

Kihutes kiiruse käsku;

Kuninga käsk mul kukkarus,

Vanema käsud vammukses,

Pealiku käsud kübara all,

Salasõnum suusopis:

Et juba lipud liikumassa,

Odaokkad orjamassa,

Mõõgaterad teenimassa.

Mis mull′ vastu vankunekse,

Jubedada juhtunekse?

Vastu vankus kotkas kuri,

Kotkas kuri, kõvernokka;

Nokka nuusutas nurmesid,

Sõõrmed uurisid ududa,

Kas ehk asja haisu tunneks,

Kiire käsu kirja oskaks.

Sõge oli sõda nuusutanud,

Vereauru haisutanud,

Tõttas muile teadustama.

Sõitsin suisa Soome silda,

Vesikaare vaskiteeda,

Vikerkaare vihmateeda,

Kihutes kiiruse käsku;

Kuninga käsk mul kukkarus,

Vanema käsud vammukses,

Salasõnum suusopis,

Pealiku palved keelepaelul:

Et juba lipud liikumassa,

Odaokkad orjamassa,

Tapriterad tahtemassa.

Mis mull′ vastu vankunekse,

Jubedada juhtunekse?

Tuli vastu kaarnapoega,

Kaarnapoega, raisarooga;

Nokka nuusutas nurmesid,

Sõõrmed puhusid pilvesid:

Kas ei salahaisu sõeluks,

Kiire käsu kirja oskaks.

Sõge oli sõda nuusutanud,

Vereauru haisutanud:

Tõttas muile teadustama.

Sõitsin suisa Soome silda,

Vesikaare vaskiteeda,

Kihutes kiiruse käsku;

Kuninga käsud kukkarus,

Vanema käsud vammukses,

Salasõnum suusopis,

Pealiku palved keelepaelul.

Mis mull′ vastu vankunekse,

Jubedada juhtunekse?

Vastu vankus hundikene,

Hundi kannul karukene.

Ninad nuuskisid nurmesid,

Sõõrmed ududa uurisid,

Kas ei asja haisu arvaks,

Salakirja käsku tunneks.

Sõbrad olid sõda nuusutanud,

Vereauru haisutanud,

Tõtsid muile teadustama.

Sõitsin suisa Soome silda,

Vesikaare vaskiteeda,

Vikerkaare vihmateeda

Kihutes kiiruse käsku;

Kuninga käsk mul kukkarus,

Vanema käsud vammukses,

Sõjasõnum suusopis,

Pealiku käsud kübara all:

Et juba lipud liikumassa,

Odaokkad orjamassa,

Tapriterad teenimassa,

Mõõgal mõtted möllamassa.

Mis mull′ vastu vankunekse,

Jubedada juhtunekse?

Vastu vankus nälga nõrka,

Nälga nõrka, kõlkakokka,

Nina nuusutas nurmesid,

Sõõrmed sõelusid pilvesid,

Kas ei salahaisu tunneks,

Kiire käsu kirja oskaks.

Sõge oli sõda nuusutanud,

Vereauru haisutanud;

Tõttas muile teadustama.

Sõitsin suisa Soome silda,

Vesikaare vaskiteeda,

Vikerkaare vihmateeda,

Kihutes kiiruse käsku;

Kuninga käsud kukkarus,

Vanema käsud vammukses,

Salasõnum suusopis:

Et juba lipud liikumassa,

Odaokkad orjamassa,

Ahingid asju ajamas,

Taprid teisi taotamas.

Mis mull′ vastu vankunekse

Kogemata kiusatusta?

Vastu vankus katku kaval,

Katku kaval, rahva röövel,

Sõja seitsmes selli kurjem;

Nina nuusutas nurmesid,

Sõõrmed sõelusid pilvesid,

Kas ei salahaisu arvaks,

Kiire käsu kirja oskaks.

Sõge oli sõda nuusutanud,

Vereauru haisutanud;

Tõttas muile teadustama.

Kinni kimli ma pidasin,

Panin ruuna raudaikke,

Kõrvi Kalevi kammitsa,

Et ei saanud sammumaie

Ega jooksu jõudemaie;

Hakkasin asja arvama,

Meelemõtteid meelitama:

Kas mu käigist kasu kasvab,

Sõidust suuremat sigineb?

Verised on vaenuvermed,

Sõjalla siu tigedus.

Miks ma vaenuviletsusta,

Mõrtsuka mõõga möllamist

Rahupõlvele pillutan?

Saagu, saagu, ma sajatan,

Saagu sõnum sügavasse

Mere marusse magama,

Kalakudusse kaduma!

Uinugu ummisurgastessa,

Enne kui heliseb edasi,

Enne kui kõliseb külaje!

Kiskusin käsud kukkarust,

Vanema käsud vammuksest,

Paiskasin põhjatu meresse,

Laintelangu laiemasse.

Vesi veeretas vahussa,

Kalad kohkessa kadusid.

Nõnda vaikis vaenuvarin,

Nõnda kadus sõjakärin.



KALEVIPOEG

Soovituseks | Sissejuhatuseks

I | II | III | IV | V | VI | VII | VIII | IX | X

XI | XII | XIII | XIV | XV | XVI | XVII | XVIII | IXX | XX





Info digiteeritud väljaande kohta


See e-raamat pärineb Vikitekstidest[1]. See on eestikeelsete vabade alliktekstide varamu, mida luuakse vabatahtlike koostööna.

Me levitame digiteeritud tekste tasuta, võttes aluseks teosed, millede autoriõiguste kehtivus on lõppenud või mis on avaldatud vaba litsentsi all. Sa võid meie e-raamatuid kasutada mistahes otstarbel Creative Commons Attribution-ShareAlike 3.0 Unported[2] litsentsi või GNU FDL[3] litsentsi tingimustel.

Uued kaastöölised on Vikiteksidesse teretulnud. Võimalik, et selle raamatu digiteerimisel on mõned vead sisse jäänud. Sa saad nendest teada anda sellel lehel[4].

Seda e-raamatut aitasid luua:

[Kaastööliste nimekiri vastavalt päringule välja jäetud.]





* * *



↑ http://et.wikisource.org

↑ http://www.creativecommons.org/licenses/by-sa/3.0

↑ http://www.gnu.org/copyleft/fdl.html

↑ http://et.wikisource.org/wiki/Vikitekstid:%C3%9Cldine_arutelu





