Kalevipoeg


					Friedrich Reinhold Kreutzwald





Exported from Wikisource on 15. märts 2022





Üheteistkümnes lugu





Hämariku palgepuna

Palisteli pilvesida

Vikelisti viiruliseks,

Kullakarva keeruliseks

Uue päeva iluduseks,

Kui ju Kalevite poega

Ärksail silmil asemelta

Kargas üles kõndimaie.

Virgal pole viibimista,

Kiirel kuskil kõhelusta.

Karastava kaste′ella

Sammusida sirutelles

Kõndis kange mehepoega -

Pärast võetud linnupetet -

Peipsijärve ranna poole;

Lõhkus mööda metsasida,

Üle laiu lagedaida,

Läbi paksu põõsastiku,

Siis veel tüki samblasooda,

Mõne tüki mätastikku,

Kuhu teed ei olnud tehtud,

Rada ette rajatatud.

Kus ta tormas laane kaudu,

Sinna tänav siginekse,

Kus ta sõtkus sooda mööda,

Kaevandikku kasvanekse,

Kus ta kõndis künkelikku,

Sile sammul sündinekse;

Künkad läksid küüruselle,

Madalamaks mõni mägi,

Kuhu kanda kauemini,

Varvas juhtus viibimaie.

Järve äärde jõude′ essa

Viibis Kalev vaatamaie,

Kas ei kuskilt koormakandjaks

Parajada paadikesta,

Lotja juhtuks leidemaie.

Langevaile lainetelle

Silmi kaugel′ sirutelles

Polnud näha paadikesta,

Lotja kuskil ligemalta.

Kalev kääris kuuehõlmad

Voltidesse vöö vahele,

Siisap suisa sammumaie,

Laintest läbi lõhkumaie.

Vaataksid sa, vennikene,

Kalda äärest tema käiki,

Lennus kõndi lainetessa,

Näeks ei noorem nugissilma

Kogunisti teista kallast,

Kuhu mees võiks kuivikulle

Kanda jälle kinnitada,

Varbailt vetta valgutada.

Kalevite kange poega

Pidand ei tee pikkusesta,

Vesiraja ränkusesta

Sammudelle sidujaida;

Lõhkus aga lustilikult

Lahkel meelel laineida,

Tuiskas vetta tolmamaie,

Kõrge′elle kerkimaie,

Valges vahus vihisema.

Kalad põhjas kohkusivad,

Vähid urkas vabisesid,

Lagled läksid lainte alla,

Pardid pakku pilliroogu

Mehesammu müdinalla.

Kes see oleks kogemata

Sellel päeval juhtund sinna,

See küll oleks omil silmil

Võinud näha võõrikuida

Salaasju sündimassa,

Imelikku ilmumassa.

Paksu võsandiku varjul

Seisis peidus sortsilane,

Peipsi ranna parem tarka.

Mehike kui metsaline

Karvu kasvand üle keha,

Orikana harjaline

Kui üks kahejalgne karu.

Seasõõrik pilusilmad

Seisid rähmasidemessa,

Käias ilakammitsassa;

Laia suu soppidesta

Valge ila vahuteli

Kui sel kuldil kihvadesta;

Kassivärki kärssas koonu

Küllalt näitas kadedusta.

Kahejalgne karvaline,

Mehekomblik metsaline,

Sugult soolasortsilane,

Tükati ka tuuletarka,

Mõnes tükis manatarka,

Laulusõna lobiseja,

Abisõna arutaja,

Tuulevile tuuseldaja,

Oskas nõia-arpu lüüa,

Sõelukesta seadaneda,

Varga kuju võtme abil

Viinaklaasi valmistada,

Vihtlemisel viha võtta,

Paha panna teise peale,

Vihkamista viletsalle,

Viirastusi vähendada,

Tondi teeda takistada;

Oskas arvu arstimisi,

Tuulest tervist talitada,

Nikastusi nõrgendada,

Tõukamisi tasutella,

Asemelta läinud liiget

Punalõngal paigutada,

Muhutõbe muisutada,

Kõhuvoolmeid näpistada.

Oskas verepide-sõnu,

Teadis tule takistusi,

Valusõnu ussi vastu,

Sammaspoole salasõnu,

Maast saand viga magajalle

Hõbevalgel õiendada,

Kõhetuma kinniskasvu

Koerasöögil kohendada,

Väeteid lapsi vaigistada,

Vihtlemisel nuttu võtta;

Oskas rabandusesõnu,

Vahvaid elitingi vastu,

Teisi veel ehk tosinalla

Hambavalu võttemiseks,

Hallitõve arstimiseks,

Teha soolatopsikesi,

Valmistada nõiavihku,

Kaitsekeppi kerjuselle,

Küllusnooli küttidelle,

Õnneõnge kalamehel′,

Nurjavõtjat noorikulle;

Oskas vana Tühja teeda

Sambla alta seletada,

Varanduse vedajaida

Ristiteedel elustada,

Tule tähel rahaauku

Ööde varjul õnneks saada.

Täna mees ei teinud tulu,

Kui ta kaldal kükakili

Tuulesõnu tugevasti

Puhus Peipsi järve peale

Lainetelle lennutuseks,

Kaleville kiusatuseks.

Vesi kerkis veerlemaie,

Lained kõrgel′ lendamaie.

Kaugelt paistab kalda′asse

Petteline pildikene,

Mis kui mehe maalikene,

Kehakomblik kujukene

Pool veel lainte peitusella,

Vetevoli vangistuses;

Kerkib korra kõrgemalle,

Langeb jälle lainetesse.

Ehk küll kümme versta kaugel

Rändaja veel rannasta,

Kujukene kõikunekse,

Siiski paistab selgelt silma

Meie mehe määraline

Lainte pinnalt läikimassa.

Koorem raske piinab pihta,

Käänab selga küürutama,

Siiski tõttab kiirel sammul

Koormakandja kalda poole,

Kasvab ikka kõrgemaksi,

Tõuseb ikka tähtsamaksi.

Sortsi poja puhumine

Puistab lained pilla-palla

Vetekiigel veerlemaie,

Kus nad kõrgel kerkisivad,

Vahtus mehe reite vastu.

Naerdes lainekeste nalja,

Möllamise mängikesta

Hüüab Kalevite poega:

"Oi, oi! vaata oidukesta!

Kipub kastma kellukesta!

Toho, toho, p..selompi!

Tahad tõusta mehe tilli?"

Veel ei olnud tundi viibind,

Kõndis juba koormakandja

Kalevipoeg kuivikulle.

Ei küll meie päevil hobu

Ega parem härjapaari

Koormat jõuaks kergitada,

Mis seal kandis kange meesi.

Kalevite kallis poega

Toonud Pihkvast turjatäie

Lunastatud linnalaudu,

Kust saab tuge kurbadelle,

Varju vanaraukadelle,

Nutunurka neidudelle,

Leinapaika leskedelle,

Tõuseb tulu teistelegi.

Lauakoorem polnud suuri

Ega olnud väga väike,

Paras mehe pihaline:

Tosinate arvult täitis

Kaksikümmend mehe koormat,

Paar veel lisaks peale pandud;

Polnud lauad paksusella

Kuskil üle kolme tolli

Ega läinud laiuselta

Kuskil üle kahe jala,

Ega olnud pikkuselta

Kuskil üle kümne sülla.

See′ p see Kalevite seljas

Kantud lauakoormakene,

Mis seal meesi muru peale

Ladus virna lagedalle.

Võttis siis mõõga vöölta,

Tõmbas välja tupe seesta,

Tahtis lainte tõstijalle,

Vete pillipuhujalle

Tööpalka tasudella.

Aga virgad varbakesed,

Kerged jalakannakesed

Viinud sortsi, vennikese,

Pimedama metsa paksu

Paguurgast otsimaie.

Kalevite kanget poega

Vesirada väsitanud,

Lauad pihta pigistanud,

Sellepärast jättis sortsi,

Kelmikese kiusamata,

Hakkas laia lagedalle

Öömaja asutelles

Sängikesta seademaie;

Võttis järvekalda veerest

Hõlmatäie sõmeraida,

Kuiva liiva liivikulta,

Kandis tüki kaugemalle,

Laotas maha lagedalle:

Sest sai kuiva küljeaset,

Sängi väsind suikujalle.

Kalevite kallis poega,

Kui oli võtnud toitu kotist,

Märga lähkrist maitsenud

Tülpind keha toetuseks,

Päästis tupe paelusta,

Võttis mõõga vöölta,

Pani pahemalle poole

Sängi kõrva seisemaie,

Et kui häda, äpardusta

Kuskilt tuleks kogemata,

Sõbralikku sõjariista

Kohe satuks käe alla.

Sirutas siis liivasängi

Väsimusta vähendama,

Piinat′ pihta painutama,

Pööras pea õhtu poole,

Jalad vastu hommikuda,

Kulmud otse vastu koitu,

Kustap varem koiduvalge,

Päikeseneiu pale

Noore päeva rüppe′esta

Kiirest′ silma kerkinekse,

Laugudelle langenekse;

Kust, kui kogemata korral

Väsind mees saaks viibimaie

Kauemini une kaissu,

Koitu tuleks kutsumaie,

Valgus meesta virgutama.

Parem käsi seisis sirul

Vartade ja lõuna vastu,

Kura käsi kõveriti

Vana põhja-Vankri vastu.

Väsind silmad vajusivad

Rutust unerakke′esse,

Kiirest′ uinu kammitsasse;

Unenäol ei olnud aega

Magajada mängitada

Valekuju valmistelles

Ega tõsist tähendelles.

Üürikese aja pärast

Norin juba täitis nurme

Maapinda põrutelles,

Metsasida müdistades,

Järve laineid kõrgendades,

Kui oleks Äike ähvardelles,

Pikseisa pilvedesta

Tuuleõhku tallamassa,

Suisa-päisa sõitemassa.

Peipsi sortsi peidupakus,

Kes end nagu vähki urkas

Päevavalgelt oli peitnud,

Kuulis kange mehe kõlast

Magamise märkisida;

Astus sammul argelisti

Salamahti sängi poole,

Kikivarbail vaatamaie,

Kust see kõla kostanekse.

Põõsa varjul võõritie

Silmas Kalevite sängis

Mõõga kõrval magajada;

Läks siis sammul ligemalle

Argelikult astudessa,

Kassivarbail kõndidessa:

Kas saaks mõõka mehe käesta

Vargaküüsil ära viia?

Mehikene lootis mõõka

Salamahti sängi pealta

Künka kõrvalta käpata.

Mõnus Kalevite mõõka,

Mehe võimu määraline,

See ei hoolinud sortsista;

Magas aga muru pealla

Liikumata mehe ligi,

Kui oleks kinni kasvanud,

Juuril maasse juurdunud.

Ega võinud varga võimu

Kallist mõõka kergitada,

Mitte tõstagi murulta.

Soolasortsi, sõnatarka,

Kavalusi katsumaie,

Salakombeid sünnitama,

Tuuseldusi tembutama.

Katsus kiirest′ soola võimu,

Salakerkimise sõnu,

Tõstemise tugevusi,

Miska keret kergitakse,

Raskus ära rammestakse.

Kummardeli kuu poole,

Võimu lootes valgusesta,

Pööras silmad põhja poole

Laususõnu sigitelles,

Palvesõnu pobisedes.

Kallis mõõk ei kuulnud käsku,

Sõjasahk ei sortsi sõnu,

Magas aga muru pealla

Liikumata mehe ligi.

Soolasortsi, sõnatarka,

Mana kombel mängimaie,

Targemaida tempusida

Tõstemiseks toimetama.

Puistas pihlapuie lehti

Pihutäie mõõga peale,

Kandis kokku kaetisrohtu,

Korjas nõiakoldasida,

Otsis kokku hooramarju,

Sületäie sõnajalgu,

Puistas kõik need mõõga peale,

Rohkest′ ülekäija-rohtu,

Ämmatussu musta tolmu

Puistas mõõgatera peale,

Tegi siis veel teisi tempe,

Viis veel ise võõrikuida,

Sosis seitse salasõna

Sortsikuulla sõlmitatud,

Küünlakuulla karastatud,

Kooljakuulla kokku pandud.

Jaaniöösi õnnelilled,

Võimustatud nõia vihtel,

Värvitud värdja verella,

Veristas nimeta sõrme

Mõõgahoidja meeleheaksi,

Luupainaja lepituseks,

Suitsuteli nõiaküüsi,

Neitsisärgi narmaida.

Mõõka hakkas märkamaie

Manasõna meelitusi,

Hakkas löest liikumaie,

Keskelt juba kerkimaie,

Kerkis vaksa, kerkis kaksi,

Kasvas ikka kõrgemalle,

Kuni puutus sortsi kaenla.

Soolasortsi, sõnatarka,

Vargust ära vedamaie.

Mõõka koormas mehikesta,

Piinas väga pihtasida.

Rasket rauakesta kandes

Puhkis, ähkis poisikene.

Palav higi palgeilta

Kattis juba üle keha;

Mees ei jäta siiski mõõka.

"Enne peaks käsi katkema,

Enne elu mul lõppema,

Muidu ma ei jäta mõõka!"

Soolasortsi, sõnatarka,

Kandis mõõgakuningada,

Soome sepa higisööjat,

Poegade käte piinajat,

Salateedel mitu sammu,

Puhkas vahel põõsastikus,

Enne kui jõudis edasi.

Kui ta Kääpa kalda pealta

Üle jõe hüpatelles

Teise kalda peale kargas,

Kukkus mõõka kogemata

Varga kaenlast vete sülle,

Sügavasse laintesängi,

Salaurka suikumaie.

Soolasortsi, sõnatarka,

Kohe abi kutsumaie.

Pani sõnad lendamaie,

Laususõnad sõudemaie,

Meelitavad mängimaie,

Tuulesõnad tuiskamaie,

Veesõnad veeremaie,

Manasõnad meelitama,

Teised targad tõstemaie -

Kas ehk mõõka kerkinekse,

Laintest raske liikunekse?

Mõnus Kalevite mõõka,

Mis ei kuulnud nõia käsku

Ega sortsi sundimista,

Laintesse jäi liikumata,

Kääpa põhja kerkimata.

Kui ju hommikusta koitu

Taeva veeres tõusenekse,

Punus sortsi putkamaie,

Tuli püksis kihutajaks!

Jättis mõõga jõepõhja

Mudasängi magamaie,

Puges metsa paksustikku

Varjupaika püüdemaie,

Kus ei Kalevite kiuste

Vaenuviha poleks karta.

Koidutera kutsumisel

Ärkas väiksel hämarusel

Kallis Kalevite poega.

Silmi unest selgitelles

Katsus kohe vahva käsi

Sängi kõrvalt seltsimeesta,

Kuhu õhtul enne uinu

Sõjariista sängitanud,

Mõõga pannud magamaie.

Mõnus mõõk ei olnud murul,

Sõjasahk ei sambelilla.

Kalevite kallim poega

Võõrast lugu vaatamaie.

Silmi selgeks sõeludelles

Unekatte ummuksista,

Nägi kohe meesi noori,

Kuidas lugu siin on käinud.

Tunnistelles röövli teeda,

Sammuastmeid sambelasta,

Hakkas mõõka hüüdemaie,

Kadund sõpra kutsumaie:

"Kuule, mõõka, mis ma kukun,

Laulan leinas, linnukene!

Kuule venna kutsumista,

Sõbrakese soovimisi,

Mis ma õhkan metsadelle,

Lähetelen lagedaile,

Puhun paksu põõsastikku!

Vasta, tarka vennikene,

Kuku vastu küsijalle:

Kes sind öösel on käpanud,

Vargaküüsil ära viinud?

Uku silm on ülevalta,

Taaralaste taeva′asta

Varga sammusida vaatnud.

Jumalikud juhatused

Võivad asja õiendada.

Inimestel mõõga ime,

Tööde tarkus teademata:

Need ei võinud varganäpul

Rasket rauda ära kanda.

Soomes isa sugulane

Mõõga sala sünnitanud,

Raudakäpal iserammu

Tera sisse toimetanud,

Teinud seitse aastat tööda,

Teinud tööda, näinud vaeva

Kuninga mõõga kasuksi;

Võtnud rauda seitset värki,

Kardasida seitset keeret,

Liimind lõõtsa lõkendusel

Keermed kokku keradeksi, -

Sestap mõõka sünnitelles,

Vaenurauda valmistelles.

Laulnud seitse salalugu

Igal päeval enne koitu,

Vara enne valge′eda,

Karastanud seitsmel kaevul,

Vettind mõõka seitsme veega,

Seitsmel märjal mõõgatera.

Vars oli hõbevalge′esta,

Kupp oli kuldakollasesta,

Pannal paksusta paesta.

Küllap tunnen sortsi-kelmi,

Peipsi lainte paisutajat:

Vennike on mõõgavaras!

Soolasortsi sugulased

Vanast′ mulle vaenumehed,

Kurjad ikka kiusamassa.

Kui ma teda kogemata

Kulliküüsil kimbutelen,

Siisap tahan sajakordselt

Vaenukeha virutada.

Raske kaalus kallis rauda,

Mehe tarbeks tehtud mõõka,

Varga väetile võimule;

Kaugele ei võinud kanda

Sortsilane sõjasahka.

Kuule, mõõka, mis ma kukun,

Laulan leinas, linnukene!

Kuule venna kutsumista,

Sõbrakese soovimisi,

Mehe lahket meelitusta,

Mis ma õhkan metsadelle,

Lähetelen lagedaile,

Puhun paksu põõsastikku!

Vasta, tarka vennikene,

Kuku vastu küsijalle!"

Kalevite kange poega

Pööras kõrva kuulu poole,

Kas ehk mõõka vastu kostaks,

Kadund rauda kukkuneksi.

Vaikus aga maada varjas,

Kallis rahu ümberkaudu.

Kalevite kange poega

Laskis lendu teise laulu,

Laulis kolmandama loo

Meelitaval mesikeelel:

Kas ehk mõõka kutsumista,

Peremehe palumista

Kusagilta võtaks kuulda?

Mõnus mõõk ei annud märku,

Sõber kuskilt sõnakesta.

Vaikus maada varjanekse,

Kallis rahu ümberkaudu

Kattis laaned ja lagedad.

Kalevite kange poega

Oma mõõka otsimaie,

Tuule teesid tallamaie,

Käis ta kaua ümberkaudu,

Laskis ringi laiemalta,

Kõndis ikka kaugemalta

Sängi ümber sõõritie;

Rändas läbi rägastikud,

Piki-põiki põõsastikud,

Metsad läbi, mätastikud,

Sõudis tüki sula sooda,

Laulis kutselugusida

Meelitaval mesikeelel.

Mõnus mõõk ei annud märki,

Vaikus maada varjanekse,

Kallis rahu ümberkaudu

Kattis laaned ja lagedad.

Kui nüüd Kalevite poega

Oma mõõga otsimisel

Kääpa jõe kallastelle

Sammusida oli sõudnud:

Vaat! seal läikis alla vetta

Hiilgav mõõka ilusasti

Sõbranäolla naeratelles.

Kalevipoeg pajatama:

"Hoho, mõõka, hüva rauda!

Siin sa magad salamahti

Vilus vetevoodi′issa?

Mehe mõõka mõnusama,

Valusam verevalaja,

Isa lelle higisööja,

Lellepoegade piinaja!

Kes sind oskas kergitada,

Vete alla ära viia,

Lainte alla langutada?

Kes sind, mõõka, siia kandis?"

Mõõka mõistis mehe kutsu,

Laulis vastu lainetesta,

Pajatas kui pardikene:

"Soolasortsi, sõnatarka,

See′p see mõõga salamahti

Tõstis murult tõusemaie,

Kanarbikust kerkimaie.

Sortsisõnad soovitasid,

Manasõnad meelitasid,

Tuulesõnad tõstatasid,

Kolla õilmed kergitasid,

Sõnajalg seadis alta,

Pihlapuu see aitas pealta,

Hooramari otsadelta,

Kaetisrohtu keske′ elta,

Metsahumur, ämmatussu

Tagant ise tõukasivad -

Needap seitse sellikesta

Tegid mõõga tõusemaie.

Soolasortsi, sõnatarka,

Kannud mõõga Kääpa′ alle.

Kui ta kaldalt kargamassa

Paoteele põgenedes,

Nägin näkineitsikesta

Lainte alta luurimassa,

Mis mind, mõõka, meeliteli

Vete kaissu veeremaie,

Lainte alla langemaie.

Sealap lustil libisesin,

Kargasingi sortsi kaenlast

Lipsti! alla lainetesse,

Sügavasse jõesängi,

Kus mul kuldane pesake,

Hõbesängi näki toassa,

Vetepiiga vaiba alla."

Kalevite kange poega

Mõistis mõõka, laulis vastu:

"Kas siis mõõgal on mõnusam,

Parem pidu on peidussa,

Laintesängis laiseldessa

Näkineitsi naljatusel,

Ehk kas vahva mehe käessa,

Kange võimu keeritusel,

Sõjamängi möllusessa,

Kus, kui mõõka kütke′esta,

Paelust lahti päästetakse,

Vahvat tööda valmistakse,

Vaenlasi vemmeldakse,

Verega sind võietakse,

Higiga sind ihutakse?"

Mõõka mõistis, kostis vastu,

Laulis vastu lainetesta:

"Mõõka lesena leinassa

Vetevoogude vangissa.

Igatsedes endist ilu,

Neiu lusti nurmedelta,

Vesi laugelt veerenekse,

Pisar piki palge′elta.

Vetesängis suikudessa,

Laintevoodis laiseldessa

Näkineitsi naljatusel

Või ei mõõka võõrduneda

Endist ilu igatsedes,

Kus ta võimu keeritusel

Sõjamängi möllusella

Toimetanud vahvat tööda,

Kus, kui korra kütke′esta,

Pääses lahti paeluksesta,

Vahvat tööda valmisteli,

Vaenlasi viruteli,

Nii et varju nõtradelle,

Rahu tuli raukadelle! -

Kallis Kalevite poega,

Kuninglikku kange meesi!

Sul, kui viha süttinekse,

Meeletuska tõusenekse

Humalaviha volilla,

Siis ei ole sidemeida,

Tarka aru takistamas;

Kerge käsi keeritelles

Sunnib mõõka surmamaie,

Vaga verda valamaie!

See′ p see sõjasellikesta,

Kallist rauda kurvasteli.

Mõõka leinab mehekesta,

Peremehe pojukesta."

Kalevite poega mõistis,

Mõistis kohe mõõgakesta,

Laulis vastu lainetesse:

"Maga, maga, mõõgakene,

Rahusängis, rauakene,

Isa lelle higisööja,

Lellepoegade piinaja,

Kes sind sala sünnitanud,

Võimusõnul valmistanud!

Maga sa, mõõka mehe-eane,

Suigu vilussa sängissa

Näkineitsi naljatusel

Tulevpõlvede täheksi,

Mehepoegade mälestuseks!

Mul on jõudu ülemäära,

Kätel kangusta karrata,

Arvan ehk sinu abita

Vaenlasi võitaneda,

Kangekaelsust karistada,

Rahu teha raukadelle. -

Kuule, mõõka, kallis rauda,

Märka, mis ma laulan sulle:

Kui ehk juhtub vahvaid mehi

Tulev-ajal tugevaida

Kääpa kaldal kõndimaie,

Siisap, mõõka, sõbrakene,

Läigi vastu lainetesta!

Kui saab käima minu kaimu,

Kalevite kasvandikku,

Sulevite sugulane,

Alevite aruline:

Siisap, mõõka, sõbrakene,

Laula vastu lainetesta!

Kui saab käima Kääpa kaudu

Lausasuuga laulikuida,

Kuldakeelil kuulutajaid,

Hõbesõna sõlmijaida,

Vanavaskede vedajaid,

Siisap, mõõka, sõbrakene,

Kuku vastu kutsumata

Linnukeelil lõõritelles,

Öö-pika hõiskamisel,

Lõokese lõksutusel!

Tuleb korra tulevpäevil

Parema põlve pidudel

Minuvääriline meesi,

Siisap, mõõka, sõbrakene,

Tõuse laintest tuhinalla,

Veere ise veesta välja

Vapra käele vaderiksi!

Kui aga juhtub kõndidessa

Jalakanda pistma jõkke,

Kes sind enne isekannud:

Siisap, mõõka, sõbrakene,

Murra jalad tal mõlemad!"

Kalevite kallis poega

Kihuteli kiirel käigil

Peipsi järve ranna poole,

Võttis selga lauavirna,

Kaugelt toodud koormakese,

Rutusti siis rändamaie,

Koduteeda kõndimaie.

Tahtis teha tugipaika,

Varjuseina vaenu vastu,

Kantsikesta kohendada

Rahuurkaks raukadelle,

Nutukambriks neidudelle,

Leinatoaks leskedelle,

Kust, kui sõja kurnatused

Viru piiri veereksivad,

Nõdrad saaksid rahunurka.

Kui nüüd Kalev tüki teeda,

Tüki teeda, marga maada

Lendavsammul lühendanud,

Koorma kandemisel käinud,

Mis tal vastuje tulekse?

Mis tal käiki kinnitakse?

Vastu tuli kolme metsa,

Vastu kena vaarikuida.

Üks oli kulda kuusemetsa,

Teine laia laanemetsa,

Kolmas paksu pähklimetsa.

Mis oli kulda kuusemetsa,

See′ p see meie meeste metsa;

Mis oli laia laanemetsa,

See′ p see meie naiste metsa;

Mis oli paksu pähklimetsa,

See′ p see piiga peidupaika,

Vaestelaste varjutuba,

Hädaliste reduurgas.

Kallis Kalevite poega

Käis siis läbi kuusemetsa,

Lendas läbi laanemetsa,

Sammus läbi sarapiku,

Kui tal jalga kogemata

Tüma tompu takistamas,

Jalaketra kutistamas.

Kui ta lugu luurimaie,

Asja hakkas arvamaie,

Kes tal ketra kutistanud,

Jalakanda takistanud,

Puges põõsastiku varjust,

Puges väike poisikene,

Väike meesi vabisedes,

Kes kui meieaegne meesi

Igapidi ilmunekse.

Väiksel mehel, väetikesel,

Sõelusivad püksid püüli,

Lõuad hirmul lõksutasid,

Kui ta Kalevite poega

Paitelles palumaie,

Mesikeelil meelitama:

"Heida armu, vennikene,

Päästa vaesta, kange poega!

Anna rahu-urkakesta,

Varjupaika väiksemalle,

Keda õnnetuse kütke

Põõsastikku ajas pakku!"

Kalevite kange poega

Küürakille kummardelles

Sasis kätta sirutelles

Kõhetuma tutist kinni,

Keda tõstes kõrgemalle

Kaelakotti kukuteli.

Väike meesi veerenekse,

Kui oleks kuristikuhauda,

Sügavalle kotisoppi.

Sealap silgukarbi servast,

Leivakakust tuge leidis,

Kuhu jalga kinniteli.

Kalevipoeg küsimaie:

"Mis sul kartust kasvatanud,

Suure hirmu sünnitanud?"

Väikse mehikese vastus

Kostis leivakoti koopast,

Kui oleks sügavamast kaevust

Konnakene krooksutanud:

"Eile õhtul eha ajal

Luusisin järve ligidal,

Kõndisin kaldakuusikus,

Kui ma teelta kogemata

Õnnetumalt läksin eksi.

Rada mööda rännatessa

Tuli vastu väike talu.

Mina hurtsiku uksella

Puhkepaika palumaie.

Suure toa tagaseinas

Leeaugu ligidalla

Istus üksi vanaeite,

Vaagna moona valmistelles.

Eite keetis herneivi,

Kamaratükk keske′ella,

Andis mulle heldest armust

Kausitäie kallist toitu;

Käskis hambaid kiirustada,

Leivavõtet lühendada;

Seadis ise sängikesta

Põhkudelle põrmandalle

Laia söömalaua alla,

Keset tuba laua kohta.

Eidekene õpetama:

"Poe sa, väeti pojukene,

Põrsas, põhku puhkamaie,

Enne, kui mul pojad noored

Käigilt jõuavad koduje.

Ole vait kui hiirekene

Kassi hirmul kirstu taga!

Kui sa hakkaks kiiksumaie

Või ehk kätel krabistama,

Kintsudella kolistama,

Võiksid meie vennikesed

Surma sulle sigitada."

Mina eite tänamaie,

Aituma andemaie,

Kes mul täitnud kõhukesta,

Sängiaset seadinud,

Hüva õpetuse annud.

Pugesin siis vaikselt põhku,

Laia söömalaua alla

Väsind selga sirutama,

Kus veel kolmele mehele

Parajasti puhkepaika.

Laugu silmil lahutelles

Märkasin ma müdisemist

Kaugelt kõrva kostemaie;

Muru kerkis müdinalla,

Sammu astel vankus seina.

Kui ka kartus minu kõrvas

Kärinada kasvatamas,

Siiski sinu jalasammu,

Kalevite raske kanda,

Suuremat ei sünnitanud.

Üürikese aja pärast

Tormasivad mehed tuppa,

Kanged mõlemad kui karud,

Laanes kasvand metsalised.

Üks neist kui see jahikoera

Ninal kohe nuusutama,

Sõõrmeil haisu sõelumaie,

Pärast nõnda pajatama:

"Kuule, kulla eidekene,

Kes siin täna enne käinud?

Inimese higiauru

Sõelub mulle sõõrmetesse

Koonukesta kutistelles."

Eite mõistis, kohe kostis:

"Võõrast siin ei veeremassa,

Loomakesta liikumassa

Kuskil täna enne käinud.

Sõelub sulle sõõrmetesse

Inimese higihaisu,

Tuulesta sa seda toonud,

Õhust enne haisutanud."

Eit tõi rooga laua peale

Õhtusöögiks poegadelle:

Vaagnad suuremad kui vakad,

Lusikad kulbi laiused.

Sest, mis metsalised sõivad,

Õõnsa kõhtu õgisivad,

Küllalt võiksid täita kõhtu

Viiskümmend minuväärilist

Loodud inimeselasta.

Saivad metsalise sellid

Vatsad täide virutanud,

Siisap keha sirutasid

Põrmandalle puhkamaie.

Üks neist heitis ette seina,

Teine taha seina äärde,

Mina, väeti, nende vahel

Toa keskel laua alla.

Vana eite-rauka ronis

Parsipuile põõnutama.

Hirm mind keelas hingamasta,

Veresooni värisemast,

Lõug ei tohtind lõdiseda,

Hambad hirmu ilmutada:

Et ma kogemata korral

Silma neile poleks sattund,

Kõrvakuulmetesse kukkund.

Viimaks rauges tulevalgus,

Kustus piirgu ahju rinnal.

Pime peitis laia toa,

Kattis minu kartust kinni.

Oh ma vaene mehikene!

Oleksin ma enne teadnud,

Enne teadnud, ette mõistnud,

Magadessa märkaneda,

Unenäossa arvaneda,

Mis mul pikemada piina

Elus pidi ilmumaie,

Siis ma oleks lainetesse,

Kuristikku kukutanud,

Merepõhjaje pugenud!

Metsapojad uinusivad

Unerüppe usinasti;

Sõbanahka kattis silmad,

Vaipa vaateväravaida;

Aga päris väljaandja,

Tahaotsa tehtud värav,

Lahti jäänud, lukkamata.

Edev herneleemekene

Seakamaral silitud,

Pakkis vatsa paisumaie,

Hakkas auru ajamaie,

Salaõhku sünnitama,

Põlevada paugutuulta.

Paremal pool seina ääres

Põõnutaja metsapoega

Laskis esimese laengu

Prantsatelles paukumaie!

Mina, lindu, lendamaie

Püksituule pakitusel,

Lendasin kui liblekene

Üle tare teise seina.

Pahemal pool seina ääres

Põõnutaja metsapoega

Sedanud silmad vastu seina,

Nii kui teine venda teinud -

Tagupooli minu tappeks

Väljapoole venitatud.

Pani paisund tuulelaengu

Prantsatelles paukumaie -

Mina, lindu, lendamaie,

Tuulekiirul tuiskamaie

Püksituule pakitusel,

Lendasin kui liblekene

Üle tare teise seina.

Vaheajal teine venda

Uue laengu valmistanud,

Mis mind, vaesta, viibimata

Paiskas teise püssi ette.

Nõnda pidin, vaene vilets,

Vintsutelles veeremaie,

Pikka ööda puhkamata

Seinast seina sõudemaie;

Püksituule pakitusel

Pidin, vilets, purjetama,

Kui see kutspool kangru käessa

Servast serva sõudemaie.

Saand ei mahti silmapilku,

Puhkamise püsidusta.

Vanaeit läks enne valget

Põie pakil ukse ette,

Pani ukse praokille;

Mina kiirelt tema kannul

Kikivarbail uksest välja.

Õnnekorral pääsin õue,

Andsin tulda jalgadelle,

Pistsin kohe punumaie;

Jooksin läbi kuusemetsa,

Läbi laia laanemetsa,

Pääsin viimaks pähklimetsa,

Pugesin põõsa varjule,

Kus mul abi kogemata

Sinu käigista sigines."

Kalevite kange poega

Naljalugu naeremaie,

Mis oli väikest mehikesta

Püksituule pakitusel

Linnu kombel lennutanud,

Et ei mahti maigutada

Ega püsi puhka′ ella.



KALEVIPOEG

Soovituseks | Sissejuhatuseks

I | II | III | IV | V | VI | VII | VIII | IX | X

XI | XII | XIII | XIV | XV | XVI | XVII | XVIII | IXX | XX





Info digiteeritud väljaande kohta


See e-raamat pärineb Vikitekstidest[1]. See on eestikeelsete vabade alliktekstide varamu, mida luuakse vabatahtlike koostööna.

Me levitame digiteeritud tekste tasuta, võttes aluseks teosed, millede autoriõiguste kehtivus on lõppenud või mis on avaldatud vaba litsentsi all. Sa võid meie e-raamatuid kasutada mistahes otstarbel Creative Commons Attribution-ShareAlike 3.0 Unported[2] litsentsi või GNU FDL[3] litsentsi tingimustel.

Uued kaastöölised on Vikiteksidesse teretulnud. Võimalik, et selle raamatu digiteerimisel on mõned vead sisse jäänud. Sa saad nendest teada anda sellel lehel[4].

Seda e-raamatut aitasid luua:

[Kaastööliste nimekiri vastavalt päringule välja jäetud.]





* * *



↑ http://et.wikisource.org

↑ http://www.creativecommons.org/licenses/by-sa/3.0

↑ http://www.gnu.org/copyleft/fdl.html

↑ http://et.wikisource.org/wiki/Vikitekstid:%C3%9Cldine_arutelu





