Kalevipoeg


					Friedrich Reinhold Kreutzwald





Exported from Wikisource on 15. märts 2022





Kümnes lugu





Kena ööde küünlakene,

Valgussilmil taevavahti!

Laena lusti laulikulle

Radasida rändamaie,

Salateida sammumaie,

Kussa Kalev enne käinud,

Poega enne ju puhanud,

Sõpradega seltsitelles

Mõnda tempu toimetanud,

Imelista ilmutanud!

Siravate tähte silmad

Tunnistanud nende teida,

Kaugel maadel käikisida;

Näinud, mis seal nalja tehti

Viru kuuskede vilulla,

Harju haabade vahella,

Lääne lepiku keskella;

Näinud meeste naljatusi,

Viie viletsuse vaeva,

Kuue kiusatuse kütke,

Seitsme sammude sideme

Kogemata kinnitusta,

Kuhu mehed kukkusivad,

Lustipidul langesivad.

Läki aga laanedesse,

Põõsastikku paksudesse

Laulusida lunastama,

Kuldasida koristama,

Hõbedasi otsimaie,

Vaskesida võttemaie!

Nii aga kuulin kuulutusi,

Vana jutu juurdumisi,

Muiste sõlmitud sõnuda,

Kullal kedratud kõnesid:

Kalevite kange poega

Läinud hobu ostemaie,

Künniruuna kauplemaie.

Kui ta käinud tüki teeda,

Tüki teeda, palju maada,

Laulis lindu lepikusta,

Tarka lindu tammikusta,

Kägu kuldakuusikusta:

"Hobu hirnub Hiiumaalta,

Sälgu karjub suurest soosta,

Varssa karjub kauge′elta:

Hobu hirnub ostajada,

Sälgu karjub sadulada,

Varssa valgeid valjaida." -

"Tänu teile, linnud targad,

Tänu teedejuhtidelle!"

Pajatab Kalevipoega,

Tõstab jalga teise teele

Kiirel käigil sammumaie.

Viis oli Virus viibimisi,

Harjus ajaviitemisi,

Järvas tühje talitusi,

Kust ei saanud kaugemalle.

Pahareti poegadelle

Tõusnud tuulesta tülisid,

Tühjast rahurikkumisi;

Järveke, kus enne eland,

Kaksipäini muidu käinud,

Läinud kitsaks kadeduses,

Väikseks vihasuse vaenus.

Poistel enam polnud püsi,

Mehikestel enam mahti,

Pidid perest põgenema

Uuta aset otsimaie.

Kui nad kaugel kõndisivad,

Tuuliskäigil tallasivad:

Kas ei kuskilt leiaks kodu,

Paremada asupaika,

Kuhu rada kinnitada,

Vahet võiksid valmistada, -

Sealap leidsid õnne soovil

Suures Kikerpära soossa

Kogemata kohakese,

Kuhu koer ei korjaks kodu,

Penipoeg ei pesapaika.

Pahareti poegadelle

Paistis paika meelepärast;

Siiski tõusis segadusi:

Kumb neist pärisperemeheks

Soole pidi säetama?

Meel oli meestella mõlemal

Saada soole sundijaksi.

Kalevite kallis poega

Juhtus kogemata käigil

Seltsis armsa sõpradega

Kikerpära piiridelle,

Kus neil hambakiskumine

Kannud kirge katukselle,

Lõket laele laiemalle.

Pahareti poisikesed

Kiskusivad karvupidi

Tuisatelles tutikesi.

Kui nad Kalevida kaugelt

Tulles juba tunnistanud,

Vaigistati vaenuviha.

Mehed hüüdsid ühel huulel:

"Kallis Kalevite poega,

Sammu, sõber, siiapoole,

Meile õigust mõistemaie,

Riiukära kustutama!"

Kalevite kange poega

Mõistis kohe, kostis vastu:

"Tunnistage tüli tõusu,

Riidlemise rajamista!

Tuisku tõuseb tuule seesta,

Pilvest vihmapisaraida,

Vihastusest vaidlemine,

Kiusamisest kohtukäiki;

Sellepärast seletage

Pikemalta tüli põhja!"

Pahareti vanem poega

Seadis sõnad sõudevalle:

"Soosta sündis segadusi,

Rabast meile riidlemisi,

Kes meist kahest leidnud koha,

Kes saab soole sundijaksi.

Kodunt kõrvu kõndisime,

Teeda ühes tallasime,

Siia seltsis sammusime,

Siiski mina ligem serva,

Välispoolel kõndis veli:

Sellepärast näitab selge,

Et on kohta minu päralt."

Kalevite poega kostis:

"Pööraspeaga poisikesed,

Meelest tölbid mehikesed!

Kodunt ühes kõndisite,

Soole ühes sammusite,

Raba ääres rändasite,

Kus veel kummalgi ei kodu,

Päris pesimisepaika:

Soo on alles sundijata,

Paik veel ilma peremeheta.

Kõlbamata tühja koha,

Kust ei inimestel kasu

Ega tulu elajatel -

Tahan teile tulevaksi

Varjuurkaks volitada,

Kodupaigaks kinkineda,

Kuhu kiskja kutsikate

Pakku võite põgeneda;

Suuerm pool saab suuremalle,

Väiksem jälle vähemalle."

Pahareti poisikesed

Kalevipoega paluma:

"Võta sooda, vennikene,

Raba ise rajatada,

Kahte jakku jaotada,

Kust ei uuta kohtukäiki

Ega tülitsemist tõuseks!

Ahnus võiks ehk aegamööda

Piirijooni pikendelles

Vaod viia võõritie,

Kui ei kive kinnituseks

Servadelle üles seata,

Nööril iga nurga peale."

Kalevite kallis poega

Seadis sõnad sõudevalle:

"Kes see küla kohtukäiki

Korra läinud kohendama,

Peab ka lugu lõpetama,

Asja selgeks ajamaie.

Armas Alevite poega,

Nõuta mõõdunöörisida,

Piiramise paelukesi,

Mõõda raba nööri mööda

Keskelt kahteje jaguje,

Vea siis vagu vahepeale,

Pika peenra piirde′eksi,

Pane kivid raja peale,

Vaiad serva seisemaie,

Siis ei tõuse segadusi

Ega vihavaidlemisi!"

Alevite armas poega

Tõttas tööda toimetama,

Kalevite poja käsku

Sõbra seltsis seadimaie.

Kalevite kange poega

Tallas ise teise teele

Tarbelikku talitama,

Suuri töida sünnitama.

Alevite armas poega

Sõbra seltsis asja seades

Arvas mõõdu alustuseks

Jõekaldal võtta koha,

Mustapallil mõõdupaiga,

Kuhu vaiad kinnitada,

Piiriotsa tahtis panna.

Vana vaenuvaimukene,

Kes ei raatsi ristilapsi

Kuskil jätta kiusamata,

Valmis juba võrgutamas,

Vete pinnalt pistis peada,

Lainte alta luuril silma

Kavalasti küsimaie,

Pilkes otsust pärimaie:

"Mida tööda, mehikesed,

Salalikult sünnitate,

Kiirelikult kohendate?

Kas teil aega aina kasin?

Püsitum kui linnupüüdjal,

Kellel saaki kogemata

Paelust metsa pääsenenud?

Saak ju mõttes mehel kotis,

Kui ta kiirest′ kannul kargas."

Alevite poega mõistis

Pahareti pilkamista.

Ehk küll jänes pool ju püksis,

Siiski kostis kohkumata:

"Tahtsin jõge takistada,

Vetevoolu võrgutada,

Laineida lingutada,

Käigikohti kütkendada:

Et ei looma liikumaie,

Saaks ei sisse sõudemaie

Ega välja veeremaie."

Vetevaimul vana talu,

Veepinna varjul pere,

Salapeidus sängikene

Harjumise viisil armas,

Tuttav-teega väga tulus;

Sellepärast sulasuuga,

Mesikeelil meelitelles

Alevipoega paluma:

"Jäta jõgi paelumata,

Vetevoolu võrkumata,

Käigid kinni kütkemata,

Teekesed takistamata,

Sissekäigid sidumata,

Väljakäigid vaiamata;

Tahan sulle suure palga,

Mis sa küsid, täiel mõõdul

Tõrkumata kõik tasuda,

Vaidlemata välja maksta."

Alevite poega arvas

Kasu kohe, kostis vastu:

"Mis sa mulle, mehikene,

Lubad lepituse palgaks,

Kui me kaupa kinnitelles

Sõbralikult sobitame?"

Kaval vetevaimu vastas:

"Mis ma sulle palgaks paiskan,

Lepituse hinnaks luban,

Pead sa ise ilmutama!"

Alevipoega pajatas:

"Kui sa kannad kamaluga

Vana kaabupesa võrra

Taalreid kokku kuhjanisti,

Siisap jätan sidumata,

Käigikohad kütkemata."

Vetevaimu vastanekse:

"Homme varahommikulla

Tõotan tuua taalerida,

Raha kaaburummu täie."

Alevite poega kostis:

"Sarvist härga seotakse,

Sõnast meesta sõlmitakse.

Vea sa mulle sõna võlga

Tõotuse täitemiseks, -

Muidu tõuseb meile tüli,

Tuleb kitsik jälle kätte!"

Vetevaimu vajus alla,

Puges peitu jõepõhja.

Kalevite sugulane,

Kaval Alevite poega,

Uuris öösel urkakese

Sõbra abil muru alla

Ligi sülla sügavuse,

Põhjast laia, pealta kitsa,

Kaaburummu kohaseksi;

Seadis kaabu kaane kombel

Mulgu kohta muru peale,

Lõikas kübaralle põhja

Salaaugu servitie,

Kust kõik sisse kantud koorem

Kaevandikku kukkus alla.

Purask kandis teisel päeval

Koidu piirdel juba koorma

Rootsi vanu rublasida,

Mis ei kaabu põhjakesta

Mitte jõudnud kinni katta;

Poiss tõi teise hõlmatäie,

Kandis koorma kolmandama,

Kandis neljandama koorma,

Viis veel vara viiet korda,

Kulda lisaks kuuet korda,

Kust ei küllust kübaralle

Siiski saanud sigineda.

Vara kippus vähenema,

Rikkus mehel lõppemaie.

Küll ta kaapis rahakirstud,

Pühkis puhtaks põhjast saadik,

Koristeli kukrukesed,

Sõna tasuks taskusopid.

Töö ja vaev läks siiski tühja,

Nõutamine üsna nurja:

Kübar seisis kerkimata

Ega tahtnud saada täisi,

Kuhja peale kasvatada.

Vetevaimu hakkas viimaks

Alevipoega paluma:

"Lepi võlga laenu peale,

Kannatele, kulla venda!

Kui läeb suvi sügiselle,

Siis ma tasun võla sulle,

Kannan lisa kübaralle,

Kuni tõuseb kuhjanisti."

Alevite armas poega

Väga kaval vastamaie:

"Sarvist härga seotakse,

Sõnast meesta sõlmitakse!

Tee on pikka minejalle,

Aega pikka ootajalle,

Võlga pikka võõra oma;

Maksa mehe lubadused,

Ehk ma täidan ähvardused,

Köidan kinni sinu käigid,

Võrgutan vete väravad,

Et ei looma liikumaie

Saaks, ei sisse sõudemaie

Ega välja veeremaie."

Vennikesel vetevaimul,

Pahareti pojukesel,

Paremat ei olnud pidu,

Kui et koju kõndinekse

Emalt abi otsimaie,

Lisadusta laenamaie.

Salamõtteid sünnitelles

Hakkas petis pajatama:

"Armas Alevite poega!

Lubaduse lepituseks

Tahan täita tõrkumata

Kübara sull′ kuhjadeni,

Kui sa ise tuled kaasa;

Siis ei sigi segadusi,

Pikemalta kuskil pettust."

Vana kaval võrgutaja

Püüdis Alevite poega

Varanduselt ära viia.

Aga Alevite poega

Mõistis mehikese mõtted,

Kurja vaimu kiusamise,

Miska teda püüdis petta;

Seadis sõnad sõudevalle:

"Sammu sina, sõbrakene,

Kalevite kannupoissi,

Võlatalu vaatamaie,

Tema tutvaid teretama.

Aita kanda rahakotti,

Kui on mehel raske koorem;

Mul ei ole mitte mahti

Täna käiki talitada,

Pean kui kalju merepõhjas,

Tugev tammi tuule seessa

Varandusta vahtimaie,

Hõbekogu hoidemaie."

Kalevite kannupoissi

Tõttas käsku täitemaie.

Vetevaimu astus eella,

Alevite abimeesi

Kõndis taga tema kannul,

Tallas tundemata teeda,

Rändas salaradasida

Pimeduse piiridelle,

Kus ei olnud enne käinud

Elav′ inimese jalga,

Veel ei valguslaste silma

Neida kohti enne näinud.

Alevite abimehel

Sõelusivad püksid püüli,

Kui nad pikal teedekäigil

Sõudsid kurja koppelisse,

Varjuriigi vainu alla,

Kus ei koitu kerkimassa,

Ehavalgust helendamas.

Päeval päike seal ei paista,

Kuu ei öösel anna kuma,

Tähesilm ei näita teeda

Pimeduse paikadelle.

Aegamööda hakkas kuma

Valgust teele välkumaie,

Sest et väravate sambas

Tõrvapütid põlesivad.

Kui nad tuppa kahekesi

Üle läve astusivad,

Tulid vetevaimu vennad

Võõrast vastu võttemaie,

Palusivad pingi peale

Laua taha istumaie,

Kuldakannude keskele,

Hõbevaagnate vahele,

Mis kõik võõrale mehele

Talu rikkust tunnistasid,

Pere au avaldasid.

Auahnust arvatakse

Põrguliste päranduseks,

Sestap poisid söömalauda

Võõral′ uhkest valmistasid.

Kalevite kannupoissi

Kartus araks küpsetanud,

Võind ei võtta võõrusrooga

Mitte maitseks kausi seesta,

Võind ei kannust keelekastet,

Mõdu märga, magusada

Mitte suutäit suhutada,

Sest et tulesädemeida

Välkus välja vaagenaista,

Kerkis üles kannudesta,

Põrkas vastu peekerista.

Pahareti pojukesed

Hakkasivad isekeskis

Salajuttu sahkamaie,

Põrgukeelil pajatama,

Vinderdi ja vänderdie,

Laksati kui läti keeli,

Mis ei mõistnud võõras meesi.

Kalevite kannupoissi

Murelikult mõtlemaie,

Agarasti arvamaie:

"Kitsikus ju kipub kätte!

Noorepõlve nurmedelle

Pean ehk, poissi, närtsimaie,

Sõbra varanduse saagil

Salamahti suremaie,

Kus ei nutmas noored neiud,

Käharpead ei kaebamassa.

Ahne Alevite poega,

Kes sa sõbra kammitsasse

Pannud põrgu paeladesse,

Poolik muna palju parem

Kui üks tühi koorekene!"

Pärast pikka pajatusta,

Salanõude sobimista

Hakkasivad tulehargid,

Põrgulaste poisikesed

Naljatusel mängimaie;

Võtsid mängiks võõra mehe,

Kes kui kerge kurnikene,

Veerev ratas vainiulla

Lustil pidi lendamaie,

Tuulekiirul tantsimaie.

Põrgu pojad paiskasivad

Kannupoissi kihutelles

Ikka käesta teise kätte;

Mehike kui kassimärssi,

Tuulav takutopikene

Lendas seinast teise seina,

Nurgast teise nurga poole.

Alevipoja sõbrake

Poisikesi palumaie:

"Kiigutajad, kulla vennad!

Laske maha, ma paluksin,

Siia mustale murule,

Siia, põrgu põrmandalle;

Seiske, kuni mõõdan seinad,

Nööritelen nurgakesed,

Paelutan toa pikkused,

Lõngutan toa laiused,

Kust võin kodus kuulutada,

Sõpradelle seletada,

Kuis mind kõrgel keeritati,

Viskeilla veeretati."

Kui sai mahti mehikene,

Puhkamista poisikene,

Võttis nöörid vöö vahelta,

Miska enne mõõtnud sooda,

Raba oli rajatanud,

Hakkas seinu mõõtemaie,

Nurkasida nöörimaie,

Mõõtis poolel pikutie,

Laskis teise laiutie,

Kolmandama kõrgutie,

Neljandama nurgetie,

Uksepiidad pikutie,

Ukseläve laiutie.

Õnnelt pääses üle ukse,

Pääses meesi putkamaie,

Tuulekiirul kihutama.

Mehike ei leidnud mahti

Üle õla ümber vaata,

Kandadelle silma käända,

Enne kui laia ilmale

Pääses päeva paiste′elle,

Kuhu kurja kütkendused,

Põrgulaste paelutused

Pikemalt ei enam puutund.

Vahti oli väravasta,

Uksehoidja hüüatanud:

"Tahad sina teedekäiki

Õnnelikult lõpetada,

Lingupaelust pääseneda,

Kääna käiki hüvakäele!"

Siiski saand ei mehikene

Kiusamata minna koju.

Vahva meesi vallaline

Kui see kägu kuuse otsas,

Laululindu puude ladvus -

Väiksel viisil viletsusi,

Kuusi korda kütkendusi.

Kalevite kannupoissi

Põrgupiinast põgenedes

Leidis korra lingutusi,

Kui üks lita, koerakene,

Kaks veel kaasas kutsikaida,

Temal′ vastu veerenekse.

Lita, juudaliste ema,

Tuli tuiskella Torista,

Kus ta käinud vihtlemassa.

Sealap Alevite sõbral

Vahi sõnad väravasta

Tulid meelemõtte′esse:

Käänas kohe hüvakäele

Teista teeda tallamaie.

Lendes sõitis litakene

Temast mööda tuhinaga,

Kus ei hiuksekarvakesta

Mitte mehel liigutanud.

Sammusida sirutelles,

Kiiret käiki kõndidessa,

Jõudis Alevite sõber

Viimaks jõekalda äärde,

Kuhu Alev salakoopa

Sügavalle sobitanud

Põrgupoja pettuseksi.

Sügav mulku muru alla

Tunnisteli tehtud tempu,

Kaaneks katetud kübara,

Kuid see rikas rahakoorem

Metsa läinud koos mehega.

Kalevite kannupoissi

Alevi jälgi ajama,

Kuhu sõbrake kadunud.

Vetevaimu, vennikene,

Kihutelles tema kannul,

Poisikesta pilgatelles

Kavalasti küsimaie:

"Kas sul püksis põletaja,

Parmukene istub p...ses?

Miks sa meile, mehikene,

Kullakoorma unustanud?

Ma ep jõudnud ränka kotti

Kodunt üksi ära kanda.

Katsume nüüd tehtud kaupa

Teisipidi toimetada:

Kas ehk rammu katsumaie,

Või ehk võidu jooksemaie,

Kumb saab võidul kuningaksi?"

Vetevaimu, vennikene,

Omas meeles mõtlemaie:

Tarkus on küll nende taskus,

Võimus siiski minu volil.

Kalevite kannupoissi

Mõistis kohe, kostis vastu:

"Kui sul lusti, vennikene,

Läki kohta katsumaie!"

Koha otsimise käigil

Nägid mehed Närska mäge,

Mis neil kohe meelepärast

Võidumängiksi valida.

Enne veel kui mehed mäele

Sammusida sirutanud,

Tulivad neil vastu teelta

Kange Kalevite poega

Armsa Alevipojaga.

Viimane oli varjupaika

Vetevaimu varanduse

Põõsastikku pannud peitu.

Kalevipoeg pajatama:

"Vaata, kulla vennikene!

Kust sa selle lätikopsu

Saatijaksi oled saanud?

Kust see imekülaline

Sugu poolest siginenud?"

Alevite poega kostis:

"Võõras on mul võlgenikku,

Kellega ma tegin kaupa,

Kes ei täitnud kaabukesta."

Kannupoissi pajatama:

"Võõras on mul vastasmeesi,

Kellega ma tegin kaupa

Võitlemisemängi võtta

Närska mäele naljapärast."

Kalevite kange poega

Pilkamisi pajatama:

"Kasva veel, mu kullakene,

Veni, armas vennikene,

Sirgu, sirgu, sõbrakene,

Kibedama aja kohta;

Võim veel väga väetikene!"

Pajatelles aga pistis

Kannupoisi karmanisse,

Püksitasku paisumaie.

Siisap tõttas kiirel sammul

Närska mäele naljamängi

Võõra vastu võitlemaie.

Mehed võtsid esimängiks

Võidu kiviviskamise,

Kelle kivi kaugemalle

Lingult pidi lendamaie.

Vetevaimu, vennikene,

Pidi eesi paiskamaie

Lingult kivi lendamaie.

Kohmetanud käppadega

Seadis paksu sõrmedega

Poissi kivi poole päeva

Silmuksesse seisemaie.

Laskis lingu lennutelles

Kümme korda ringi käia,

Siis vast paiskas sõudemaie,

Tuulekiirul tuiskamaie.

Kuhu kivi kukkunekse,

Saadik maha sattunekse?

Kivi kukkus järvekalda,

Võrtsujärve ääre peale,

Kümme sammu servast kaugel.

Kivi võite kopikata

Selgest′ omil silmil näha,

Mis kui kehva mehikese,

Perepopsi saunakene.

Võidu linguviskamine

Käsilla nüüd Kalevilla,

Kel ei olnud tõstekangi,

Vinnapoomi mitte vaja;

Kümne sõrme kohendusel

Talitas ta väikest tööda,

Seadis kivi silmukselle

Parajasti paiga peale.

Kihuteli kange käega

Lingult kivi lendamaie,

Tuulekiirul tuiskamaie.

Tuules tõusis tuhinada,

Kõrgel kuuldi kohinada -

Kivi lendas kauge′elle

Tuisates kui tuulispaska,

Merelainte möllusena,

Lendas Peipsi ligidalle,

Kukkus ligi järvekalda.

Kes see Peipsi rannas käinud,

Küll see näinud võidukivi.

Vetevaimu, vennikene,

Palus mängi pikendada,

Teisel tükil toimetada.

Kalevipoeg kostis vastu:

"Minupärast, mehikene!

Võitlemista ei ma vihka,

Kiustemängi iial karda;

Võitlemine toetab võimu,

Mängil kosub mehe rammu.

Võtkem kätte vägikaigas,

Kumb meist kumba kangutelles

Kõrgemalle kergiteleb."

Mehed istusid murule,

Jalga toeksi vastu jalga.

Vetevaimu tugev vemmal

Võeti kätte vägikaikaks.

Vetevaimu venitelles

Käsi tahtis katkendada,

Pihasooni kista paigast:

Võind ei siiski vastasmeesta

Kalevida kergitada,

Paigast mitte põrutada.

Kalevipoeg toetas kanna

Valusamalt tema vastu,

Sõlmis kindlamasti sõrmed

Koogutelles kepi külge,

Tõmbas korra tõsiselta,

Viskas vetevaimukese

Nagu tühja takukoonla

Tuule tiivul tuiskamaie.

Pea käis korra kukerpalli,

Jalatallad vastu taevast,

Sõrmed pääsid vägipulgast,

Mees kui lindu lendamaie.

Veeres, liugles seitse versta,

Purjeteli penikoorma,

Raksas maha rägastikku,

Küngastiku keske′elle,

Kus ei võinud kuuel päeval,

Seitsmel silmi seletada,

Kaheksamal kaela kanda,

Liikmeida liigutada,

Põrund keha painutada.

Kalevite kange poega

Naljatusta naeremaie,

Alev hambaid irvitama,

Poissi taskus pilkamaie

Vetevaimu viletsusta.

Kangemeeste naerukära

Käis kui Kõue kärgatused

Läbi laia lagediku,

Paksu metsa põõsastiku,

Maapinda müdistades,

Künkaida kõigutelles.

Alevite armas poega

Pettelugu pajatama,

Kuidas lõhkend kübaraga

Mustapallil mehikesta

Tugevasti oli tüssand,

Vetevaimu vara võtnud.

Alevipoja avaldus:

"Sarvist härga seotakse,

Sõnast meesta sõlmitakse!"

Pani Kalevite poega

Kuuldes kohe kohkumaie:

Mõõga võlg veel maksemata,

Sepa kätte saatemata.

Kalevite kange poega

Seadis sõnad sõudevalle:

"Alevipoeg, armas venda,

Käi sa kiiresti koduje,

Aja hallil alla õue,

Kõrvilla läbi koppeli

Kuulsa Kalevi peresse,

Vana taaleri talusse;

Laena rannast laevakesi,

Laiemaida lodjakesi,

Paremaida paadikesi;

Koorma laevad kulla alla,

Paadid hõbekilda kandma,

Lodjad vara vedamaie;

Palka mehi purjetama,

Tugevamaid tüürimaie,

Sõpru seltsis sõudemaie;

Võta moona, võta vara

Teedekäigi tervituseks!

Pärast aga pane peale:

Üheksa hüva hobuda,

Kaheksa karimärada,

Kaksikümmend lüpsilehma,

Viiskümmend paremat vasikat,

Sada säilitist nisuda,

Poolteist paati rukkiteri,

Tuhat vana taalerida,

Sada paari paaterida,

Kakssada kuldarahada,

Sületäie sõlgesida,

Viie neitsi kaasavara!

Pane lisaks paari paati

Veel mu vanavaraga;

Kanna kallis killakoorem

Sõudes merel Soomemaale

Kuulsa sepa koduje,

Maksa minu mõõga hinda,

Tasu võlga tingimata,

Lisa kulda pealekauba,

Ootushinnaks hõbedada

Isa lelle lepituseks!"

Alevite armas poega

Tõttas käsku täitemaie,

Ruttas kiirest′ kõndimaie,

Harju poole ajamaie.

Kalevite kange poega

Istus maha muru peale

Põõsa varju puhkamaie,

Meeles lugu mõtlemaie,

Asju läbi arvamaie,

Viimseid sõnumeid Virusta,

Kurje vaenukuulutusi.

"Kustap leian kindla koha,"

Pajateleb kange poega,

"Varjupaiga väetimaile?

Veereb vaenuvägesida,

Sõjameeste seltsisida

Viru laia väljadelle,

Järva raatmaa radadelle,

Siisap tarvis kindlat seina,

Mõnusamaid müürisida

Varjupaigaks vanadelle,

Rahuurkaks raukadelle,

Peidunurgaks piigadelle,

Kaitsetoaks käharpäile,

Nutukambriks nõtradelle,

Leinakojaks leskedelle."

Kalevite kange poega

Mõtles aga targal meelel:

"Lähen laudu lunastama,

Hoone tarbeks ostemaie,

Tahan linnad tugevuseks

Ilusasti ehitada,

Ühe linna eide iluks,

Taadi kalmu kaunistuseks

Kalju peale kasvatada;

Teise linna Taaramäele,

Emajõe kalda äärde,

Varjuks Taara varvikulle,

Kolmandama Jaani kolka

Salasoo sügavusse,

Alutaha ühe linna

Raukadelle redupaigaks,

Vaestelastele varjuksi.

Täna ei ma lähe teele,

Puhkan keha paremini;

Homme varahommikulla

Tõttan teeda tallamaie

Peipsijärve piiridelle;

Seni saab Alev Soomessa

Mõõga võla maksemaie."

Tahtis nuga võtta taskust,

Kui tal käsi kogemata

Poisikese külge puutus,

Kes see kui siga kotista

Sealt ei võinud välja saada,

Iseennast avitada.

Kalevite kange poega

Pilkamisel pajatama:

"Kas sa näed, mis kirbukene

Karmanis mul kutisteleb?

Astu välja, vennikene,

Tuuleõhul toibumaie,

Päevapaistel paisumaie,

Kuude valgel kosumaie!

Kuule, kulla kannupoissi,

Märka sõnu, mehikene,

Kui neid kasuks sulle külvan,

Juhatuseks ilmutelen!

Kuule, kotka kasvandikku:

Enne kui sul, äbarikul,

Tugevamad tiibadesse

Sõudvad suled sirgunevad,

Ära kipu lendamaie!

Kui sind kuri kiusamaie,

Vaenumees tuleb võrgutama,

Tulgu tugi tarkusesta,

Arust parem abimeesi;

Püüa vaenlast pilkamisel

Kavalasti kütkendada,

Kuni jõudu kasvanekse,

Rammu tõuseb rohkemasti!

Mis sa, väeti mehikene,

Vetevaimul vägikorral,

Põrgulisel vastu püsiks?"

Alevite sugulane

Mõistis kohe, vastu kostis:

"Mis ma, väeti mehikene,

Vetevaimul vägikorral,

Põrgulisel vastu paneks,

Seda oli selgel silmal

Alevi töö avaldanud,

Kui ta suvikübarada

Seadis katteks koopasuhu.

Nõnda oleksin ma, noori,

Võidumängi valmistanud,

Pilkel põrgulista petnud."

Kalevite kange poega

Seadis sõnad sõudevalle:

"Veni vaksa, vennikene,

Kasva kaksi kõrgemaksi,

Paisu, poissi, paksemaksi,

Kosuta end kangemaksi

Edaspidise elule,

Tuleva aja tuluksi!

Jää sa siia teedejuhiks,

Kuni lähen kaugemalle,

Peipsijärve piiridelle

Tarbelikku talitama!

Kui siin kiireküüdilisi,

Sõjasõnumite sõudjaid

Virusta peaks veeremaie,

Vea neid, sõber, viibimata

Peipsijärve piiridelle,

Kuhu käiki kinnitelen,

Asjulla ehk viidan aega!"

Juttu vestes võeti õhtuks

Toitu keha toetuseks,

Keelekastet karastuseks,

Enne kui maha heideti,

Põõsa varju puhkamaie.

Ööde rüüdi kattis kinni,

Vaikuskuube vaarikuida,

Lukuteli linnukeeled,

Elavate häälitsused;

Siugu sitika vilulla,

Suveilul laulis sirtsu,

Sääski lennul sirisedes,

Rääku rukkipõllu pealta,

Vutti vete kallastelta,

Muud ei kuskil elumärki,

Kaugel kuskil kuulutajaid,

Hõbenokal häälitsejaid.

Taevast vaatasivad tähed,

Paistis kuu palgekene

Vaikselt puhkajate peale.

Unenägu kudus kuube

Suikujate silma ette.

Ilmaneitsik e ilusa,

Kõue tütar käharpeaga,

Sinisirje linnukene,

Lendas palju, liugles palju,

Lendas laia laane sisse,

Kus ei enne käinud karja,

Käinud karja, hulkund orja;

Ladvul käinud linnu jalga,

Sambla alt salasiuke:

Sinna neitsi sammumaie,

Lustiteeda tallamaie.

Mis ta metsas märkinekse,

Mis ta teelta tähtinekse?

Kaev oli sügav kaevatud,

Urgas põhjatu uuritud.

Kaevule käis karjateesid,

Radasida rahva jälgist.

Ilmaneitsike ilusa,

Kõue tütar käharpeaga,

Kaevust võtma keelekastet,

Kuldakoogul koogitsema,

Hõbepangel püüdemaie.

Metsa poega, poisikene,

Kõversilma kasvandikku,

Nägi kena neitsikese

Vetta kaevust vinnamassa,

Tahtis tõtata abiksi.

Ilmaneitsike ilusa,

Kõue tütar käharpeaga -

Ehk oli poissi ehmatades

Kätta lasknud kallakille -

Kaotas sõrmukse sõrmesta.

Ilmaneitsike ilusa,

Kõue tütar käharpeaga,

Sinisirje linnukene,

Kurvalt häda kurtemaie,

Sõbrameesta soovimaie,

Abimeesta meelitama:

Kes see sõrmukse sügavast,

Kulla võtaks vete alta?

Kalevite kallis poega

Kuulis neitsi kurvastusta,

Linnu nukra leinamista,

Tõttas abiks tütterelle.

Seadis sõnad sõudevalle:

"Mis sa nutad, neitsikene,

Mis sa kaebad, käharpeaga,

Leinad, kena linnukene?"

Ilmaneitsike ilusa

Mõistis kohe küsimise,

Laulis vastu lahke′esti:

"Mis ma nutan, neitsikene,

Mis ma kaeban, käharpeaga?

Vetta kaevusta vinnates

Kaotin sõrmukse sõrmesta,

Veeres, kuld, mul vete alla."

Kalevite kange poega

Kargas kohe kaevupõhja,

Tõttas sõrmust otsimaie.

Sortsilased suurel seltsil

Kalevipoega kiusama:

"Hiir on ise hüpand lõksu,

Karu kammitsa kaevusse!

Võtke kivi, vennikesed,

Kukutagem kukla peale,

Kange mehe kaela peale!"

Veskikivi veeretati

Kiirest′ kaevuraketelle,

Kõrgelt kaevu kukutati,

Mis pidi mehe murdemaie,

Suure karu surmamaie.

Kalevite kallis poega,

Kui ta otsind tüki aega,

Kargas jälle kaevu peale.

Mis tal sõrmukseks sõrmessa?

Veskikivi veereb käessa,

Sõrm käib läbi silmuksesta.

Kalevipoeg küsimaie:

"Ilmaneitsike ilusa,

Kõue tütar käharpeaga,

Sinisirje linnukene,

Kas see sõrmus on sinulta,

Mis sul kaevu on kukkunud,

Vete alla on veerenud?

Muud ei leidnud ma mudasta,

Suuremat ei puutund sõrme."



KALEVIPOEG

Soovituseks | Sissejuhatuseks

I | II | III | IV | V | VI | VII | VIII | IX | X

XI | XII | XIII | XIV | XV | XVI | XVII | XVIII | IXX | XX





Info digiteeritud väljaande kohta


See e-raamat pärineb Vikitekstidest[1]. See on eestikeelsete vabade alliktekstide varamu, mida luuakse vabatahtlike koostööna.

Me levitame digiteeritud tekste tasuta, võttes aluseks teosed, millede autoriõiguste kehtivus on lõppenud või mis on avaldatud vaba litsentsi all. Sa võid meie e-raamatuid kasutada mistahes otstarbel Creative Commons Attribution-ShareAlike 3.0 Unported[2] litsentsi või GNU FDL[3] litsentsi tingimustel.

Uued kaastöölised on Vikiteksidesse teretulnud. Võimalik, et selle raamatu digiteerimisel on mõned vead sisse jäänud. Sa saad nendest teada anda sellel lehel[4].

Seda e-raamatut aitasid luua:

[Kaastööliste nimekiri vastavalt päringule välja jäetud.]





* * *



↑ http://et.wikisource.org

↑ http://www.creativecommons.org/licenses/by-sa/3.0

↑ http://www.gnu.org/copyleft/fdl.html

↑ http://et.wikisource.org/wiki/Vikitekstid:%C3%9Cldine_arutelu





