Kalevipoeg


					Friedrich Reinhold Kreutzwald





Exported from Wikisource on 15. märts 2022





Kaheksas lugu





Taeva küünal, ehatähti,

Hämariku selgem silma,

Vaata pilvelauge pilust,

Taeva kõrge kulmu alta

Lauliku teeradadelle,

Kannelniku käigi peale!

Vaikselt vaatas sinu silma

Muistepõlve muudendusi,

Vaatas Taara tammikuida,

Hiiepuida ilusaida

Haljendavas leheehtes;

Vaatas Ema lainte läiki

Päikese paistval palgel;

Vaatas Ema voolamista,

Kohisevat vooge käiki

Talve rinnalta võõrdudes.

Küll sa, kallis tähetütar,

Taeva piiga peenikene,

Nägid vendi veeremassa,

Kui nad läksid liisku heitma!

Küllap nägid künnimeesta,

Kuninglikku Kalevida

Viru põldu vinderikku,

Järva põldu jänderikku

Kange käega kündemassa,

Kui ta kündis suured saared,

Suured saared, kõrged künkad,

Kordas laiad lagedikud,

Soossa pilliroostikud,

Mäed vagude vahele,

Künkad küürul põllu peale,

Orud kõrguste keskele.

Küll sa, kallis tähtepiiga,

Kangelase kündi nägid!

Kui mul peaks ehk puudumaie

Laululooksi lõngasida,

Korrutatud kuldakõnet,

Hõbekedra heidekesi,

Küllap tähti näitab teeda,

Taevas tarku radasida.

Kui mul puudub siis veel sõnu,

Veel jäid koju kotitäied,

Ahju peale kindatäied,

Parsile veel pihutäied,

Kirstu kingakannatäied.

Kui mul veel peaks puudumaie,

Küllap korjan kanarbikust,

Nopin raatmaa radadelta,

Riisun lisa rägastikust,

Kolletanud heinakulust,

Korjan kasteheinakestest,

Ädaliku kõrrekestest,

Haarun kokku aganikust,

Kõlgastiku pühkmetesta.

Kui ma lugu luuletama,

Hakkan lausa laulemaie,

Kalevida kuulutama,

Siis jääb valda vaatamaie,

Küla kulda kuulamaie,

Saksad servi seisemaie,

Mõisahulgad mõtlemaie,

Kuulama minu kõnesid,

Minu laululõksatusi.

Tuleb taga targem aega,

Parem pidu meie põlvel′,

Siis ma laulan muistelaule,

Lõksutan lauliku lugusid,

Veeretelen vanu viise,

Mis ma Harjusta arvasin,

Mis ma Virusta vedasin,

Mis ma Läänest lunastasin,

Taara hiiesta tabasin.

Seal laulan tule tuisussegi,

Lõhna lumahangessegi,

Pistan pilvedki põlema,

Lumekübemed kumama.

Nii oli vanast Virus viisi,

Järva laulikute loomus.

Kui ma lausa lugu laulan,

Kalevida kuulutelen,

Olevida ilmutelen:

Mitu võib hobu vedada,

Mitu kõrbi kergitada,

Linalakk ehk liigutada?

Kannaks Kalevi hobune,

Alevi halli ratsukene

Üksinda mu lauluhulgad,

Kuulutuste kullakoormad.

Teisel päeval, koidu piirdel,

Väikse valge hämarusel

Tõt′sid Kalevite pojad

Kolmekesi kõndimaie,

Lustikäigil luusimaie:

Kas ehk kuskil kogemata

Ladusamat liisukohta,

Õnnekatsumise paika

Salasoovikute soovil

Silmad saaks neil sihtimaie.

Kalevite pojad noored

Rändasivad jõudsal sammul

Lustilikult lõuna poole,

Puhkasivad metsa varjul

Vahel väsind liikmeida;

Võtsid toitu toetuseks,

Keelekastet karastuseks.

Kui tuli õhtuke ilusa,

Veeres kena ehavalge,

Leidsid nad talu teelta,

Pere pärnade vahelta.

Kanged mehed kolmekesi

Astusivad alla õue.

Isa vastassa väravas,

Eite vastas ukse eessa;

Isa hüüab väravasta,

Eite hella tõstab häälta:

"Astuge, mehed, õueje,

Tulge, peiud, me talusse,

Kosilased, kamberisse!

Teie, kõrged kosilased,

Kallid Kalevite pojad,

Meil on kõrged kositavad,

Targa taadi tütrekesed,

Hiiust ilmund neiukesed.

Teil on kulda märssidessa,

Hõbehelmed põuedessa,

Penningida pungadessa,

Vanu taalreid taskussa;

Meil on kirstud kuhjadessa,

Annivakad valmistatud."

Vanem venda kostis vastu:

"Ega me ole kosjaskäijad,

Peiuteed ei tallamassa.

Oleme tühja teede käijad,

Oleme õnneotsijad;

Tuba alles tegemata,

Kambrinurgad nöörimata,

Sängilauad saagimata,

Kuhu kana viidanekse."

Isa mõistis, kostis vastu:

"Ärge te võtke vihaksi,

Pange meeleksi pahaksi:

Peiud olete, petised!

Miks teil siidisärgid seljas,

Kuldatoimsest teised riided?

Kuis te teadnud siia tulla,

Osanud õue ajada?

Märki ei olnud mätta′assa,

Tähte aiateiba′assa,

Et siin kanad kasvamassa,

Tedred maasta tõusemassa,

Pardid pesal haudumassa.

Hoietud lapsed hoonetes

Kasvid salakamberissa,

Kudusivad kuldakangast,

Sidusivad siidisida,

Kuldakinda′ad käessa,

Hõbesõrmuksed sõrmessa,

Suured sõled rindadessa,

Kallid taalrid kaela ümber.

Teie käite kulla valul,

Sõidate sõle valulla."

Teine venda kostis vastu:

"Kuule, tarka taadikene,

Kuule, hella eidekene!

Laske neiud lagedalle,

Piigad õhtu iludelle,

Laske murule mängima,

Kiige alla kiljatama!

Annid jäägu andemata,

Kullad teil kulutamata!"

Seal toodi tüttered toasta,

Toodi kallid kamberista:

Vööd olid kuldakeerulised,

Pärjad litteris läikisid,

Siidisabad sadadena

Piki pihta rippusivad,

Hõbehelmed, kuldakeed

Kaela ümber kõikusivad,

Suured sõled rindadessa;

Kui nad tantsisid edasi,

Lehvisivad siidilindid,

Välkusid otsad varbani;

Kui nad tantsisid tagasi,

Kargasivad kandadeni.

Eite hüüdis üle ukse:

"Need on tütred teinud tööda,

Kaua kangasta kudunud,

Lõuendida lõksutanud,

Need on toimesta tagunud,

Poogelista paugutanud,

Siidisukki vikeldanud,

Heitnud need heledad lõngad,

Kaunistanud kallid kangad;

Ei ole suikund suitsuaega

Ega tukkund tööda tehes;

Neist saab Kalevite kaasa,

Kangemeeste kodukana."

Noorem venda mõistis kohe,

Kavalasti vastu kostis:

"Kuule, hella eidekene,

Kuule, tarka taadikene!

Kalevite kodukanad,

Needap alles kasvamata.

Ei, meist kolmest kosilasi

Teie talusse ei tõuse.

Meie lähme õnne otsima,

Läheme pesa pärima.

Neitsikesed, noorukesed!

Ärge, kullad, kurvastage!

Pisar võtab palgepuna,

Kuu teil võtab kuue toime,

Päevatera pärja toime,

Ehavalge helmekorra,

Tähti võtab taalri läigi,

Enne kui omane osaneb.

Meie käime õnneteeda,

Lähme hella öö valulla,

Käime kulla kuu valulla,

Käime tähtede ilulla,

Sõsara sõle valulla,

Vana vankeri valulla."

Kalevite pojad noored

Rändasivad jõudsal sammul

Lustilikult lõuna poole,

Käisid päeva, käisid kaksi,

Käisid tüki kolmat päeva,

Kuni neile kogemata

Järvekene vastu jõudis

Kena kõrge kallastega.

Ilus oli järvi igapidi:

Lagled lustil lainetella,

Luigekarjad kalda ligi,

Pardid jälle alla parve,

Hallid linnud pealla parve.

Kaldalt vaates kaugemalle

Paistis päevaveeru vastu

Taara ilus hiiekene,

Mäeharjalt haljendelles

Läikivailla lehtedella.

Õnnerikkas orus voolas

Emajõgi väsimata,

Päeva paistel lainekesi

Veeretelles Peipsi poole.

Ema rinda lüpsis lisa,

Kosupiima Peipsi rüppe.

Kalevite vanem venda

Seadis sõna sõudevalle,

Hakkas nõnda pajatama:

"Siin on mõnus katsekohta,

Paras liisuheite paika;

Hiiest ilmub Taara silma,

Vanaisa lahke vaade,

Jõesta jumaliku vari.

Laskem, vennad, liisku lüüa:

Kes meist kolmest vendadesta

Kodumaal saab kuningaksi,

Isa riigi valitsejaks,

Kalli rahva kaitsejaksi?

Kes see kaugelt õnnekaupa

Võõral maal saab voli võtma,

Eluaset ehitama?"

Kolm siis kivi korjatie,

Liisukiviks valitie,

Miska mehed määra mööda

Liisku pidid viskamaie,

Kelle käsi kaugemalle

Kivi jaksaks kihutada.

Nemad võtsid võidukivid,

Kandsid kalda ligemalle,

Asusivad ridamisi

Kolmekesi kalda äärde.

Võidu määraks oli võetud,

Sihiks järve laius seatud:

Kelle kivi kergel lennul

Järsku üle laia järve

Teistest tüki kaugemalle

Vete taha maha veereb,

Seda pidi seadust mööda

Valitsejaks värvatama.

Kadund isa käskusida

Tõotati tõrkumata

Täielikult toimetada:

Kaks neist pidid kauge′elle

Võõramaale veeremaie,

Kolmas venda kodumaale

Valitsejaks jälle jääma.

Vanem venda pajatelles

Seadis sõna sõudevalle:

"Lähme liisku heitemaie!

Minu kohus, kulla vennad,

Esimest kord helbitada;

Ema, hella eidekene,

Tõi mind toominga õiella

Varemini siia ilma,

Viis mind varem vihtlemaie,

Päeva paistel paisumaie,

Tõi mull′ marju magusaida,

Enne kui ta teile toonud.

Peaks ehk teie paiskamine

Minu määrast mööda jõudma:

Sest ei tõusku tülitsemist

Ega vaenuvihkamisi!

Mul ei ole mingit märki,

Silmal sihti ette seatud;

Mina pean rada rajama,

Teistele teed tegema.

Kuhu ma kivi keeritan,

Sinna panen teile sihi.

Järelkäija leiab jälgi,

Tagakäija tehtud teeda.

Kes see esimese teo

Tehtud tööd saab teotama,

Mingu maja ehitama,

Seinasida kokku seadma,

Nurgaviilu vikeldama,

Katusharja algamaie,

Kuhu tuuled teinud raja:

Küllap saab siis nägemaie,

Kuidas laitus laial keelel

Virgem leidma vigasida,

Kui on ise targem tööle."

Kui nii pikalt pajatanud,

Hakkas kivi keeritama,

Tõstis kätta kõrgemalle,

Saatis kivi sõudemaie,

Tuuletiivul lendamaie.

Kivi lendas tuule kiirul,

Tuule kiirul taeva poole.

Vaatajate arvamisel

Lendas kivilinnukene

Sinna, kuhu taevaserva,

Suure ilma katus-ulu

Maa seina külge rajab.

Äkitselta vääratades

Kivi maha kukkumaie,

Langes loodis libamisi,

Sattus järve märga sängi,

Teise kalda ligidalle.

Kohisedes kerkis vesi

Vastu taevast vahutelles;

Kivi põrkas järvepõhja,

Vetevaiba katte alla,

Langes lainte sügavusse,

Kadus vaatajate silmast.

Teine venda pajatelles

Seadis sõnad sõudevalle:

"Mul on venda teinud teeda,

Rada ette ju rajanud,

Hoone ette ehitanud,

Seadnud kokku toaseinad,

Vikeldanud nurgaviilud,

Alustanud katusharjad;

Sestap tahan sihti mööda

Tema järel teeda käia."

Kui nii pikalt pajatanud,

Võttis kivi kange kätte,

Keeras kiiremal kihinal,

Viskas vingemal vihinal

Kivilinnu lendamaie,

Kaljupaku purjetama.

Kivi tõusis taeva poole,

Püüdis pilvi pillutada,

Päevapaistet varjutada.

Tuule kiirul lendas kivi

Kõrgemalle, kaugemalle;

Sealap vaarus vankumaie,

Maa poole pillumaie,

Kukkus järvekalda äärde,

Vee ja kuiva keske′elle;

Pool jäi kivist vette maetud,

Lainetesta kinni kaetud,

Pool veel silma paistevalle.

Nüüd sai võiduviskamine

Kolmandama venna katseks.

Ehk küll vähem vanusella,

Aastaarvult teistest vaesem

Kalevite kallim poega,

Siiski piha paisusella,

Labaluie laiusella,

Kehakondi kindlusella,

Tema teistesta tugevam,

Tema vendadest vägevam;

Kätesooned tal kangemad,

Sõrmeküüned tal kindlamad,

Silmasihti tal osavam,

Meelemõistus tal mõnusam.

Noorem venda pajatelles

Seadis sõnad sõudevalle:

"Ema, hella eidekene,

Tõi mu, hilistallekese,

Suurel surmal siia ilma,

Suurel surmal, valjul vaeval

Sündis lese leinalapsi.

Ema, hella eidekene,

Mitu ööd oli uneta,

Mitu koitu eine′eta,

Mitu päeva lõuna′ata;

Ei kustunud tuli toasta,

Säde ei sängisamba′asta.

Eite hella riide′esta,

Hobu halli rakke′esta;

Halli sõitis arsti teeda,

Naine tuhnis tuuslarida,

Kimmel kõndis kümme teeda,

Ratsu rohkesti radasid,

Naine tarkade taresid.

Otsis lapsele abida,

Nõrgale nutuvõttijaid,

Väetile rammuandijaid;

Andis lamba lausujalle,

Kitse kidalõikajalle,

Kirju värsi vihtlejalle,

Teise harjaksevõtjale,

Andis taalri targale,

Tõotas teise arstile.

Laulis vara, laulis hilja:

Ole vaita, poega noori!

Kasva mulle karjapoisiks,

Tõuse tõurahoidijaksi,

Veni veisekarjuseksi,

Kasva, poega, künnimeheks,

Sirgu vahvaks sõjameheks!

Poega kasvas ammu aega,

Ammu aega, palju päevi,

Juba saab mitu suveda,

Veereb viisi heinaaega,

Kui ma isa õue alla

Kiigel lusti keeritasin,

Ühe toome õie pealla,

Kahe kaseladva pealla,

Lepa laia lehe pealla,

Sarapuu südame pealla.

Juba toomi heitis õilmed,

Kaski ju lehed kaotas,

Lepalehed lendasivad,

Sarapuu süda sadines.

Minust aga kasvas meesi,

Kasvas Kalevite poega."

Noorem venda võttis kivi,

Keeritas tuule tuhinal,

Viskas virgemal vihinal

Kivilinnu lendamaie,

Kaljupaku purjetama;

Osav silma sihtis jooksu,

Kange käsi seadis käiki.

Ehk küll tuules tuisatelles

Kivi lendas kõrgemalle,

Kõrgemalle, kaugemalle:

Ei läind pilvi pillutama

Ega laiust lahutama,

Ei läind kõrgust kõigutama

Ega valgust varjutama.

Kivi veeres vuhisedes,

Lendas üle laia järve

Teise poole kalda peale,

Kukkus mõõdu määramisel

Maha kuiva piiridelle.

Vanem venda pajatama:

"Tõmbame, vennad, tõesti,

Lähme suisa sammudella,

Lähme läbi loigukese

Võidukive vaatamaie,

Kuhu need kivid kukkusid!"

Lähem tee käis vete kaudu,

Ligem rada järvest läbi;

Sealtap Kalevite pojad

Suisa teeda sammusivad,

Sealtap rada rändasivad

Võidukive vaatamaie.

Keset järve kandis vesi

Kalevi poegel kintsuni.

Esimese venna kivi

Magas laintevaiba varjus,

Suikus järvesügavuses;

Saand ei silma seda näha

Ega käsi katsumaie.

Teise venna võidukivi

Leiti ligi kalda ääre

Vee ja kuiva vahepealla,

Pool veel paistis lagedalle,

Pool jäi peitu lainetesse.

Kolmandama venna kivi,

Võiduviskamise märki,

Leiti üksi kuival kaldal,

Leiti murul magamassa,

Tüki maada teistest kaugel.

Sinna kivi oli sattund

Taeva tahtmist tähendama:

Keda kolme venna seasta

Kuningaks peab kutsutama.

Vanem venda pajatelles

Pani sõnad sõudemaie:

"Jumalikul juhatusel

Tehti tähti liiva peale,

Pandi märki muru peale,

Kes meist isa käsku mööda

Valitsejaks värvatakse,

Kuningaksi kõrgendakse.

Lähme järvest vetta tooma,

Miska venda viheldakse,

Venna keha karastakse,

Kuningaksi kastetakse!

Ehime keha ilusaks,

Silime hiuksed siledaks;

Kuldatoime kuube selga,

Hõbesärki kuue alla,

Vammus vanasta vasesta;

Pange pähe kuldakübar,

Raudakilpi peale rinna, -

Siis saab vennast sõjameesi,

Kasvab vägev võidumeesi:

Kuhu sammu siruteleb,

Seal peab siidi rigisema,

Kulda kallis kõlisema,

Hõbe järel helisema,

Vaski kannul kärisema.

Kus nüüd venda kõndinekse,

Sealap ilu helkinekse."

Kuidas vana Kalev käskind,

Enne surma ette seadnud,

Nõnda võeti noorem venda

Isamaale valitsejaks,

Kõrgendati kuningaksi.

Teised vennad tõstsid laulu,

Panid hääled helkimaie:

"Lähme, vennad, veeremaie,

Kahekesi kõndimaie;

Lähme õnne otsimaie,

Kus meil kukub õnnekägu,

Laulab vastu lustilindu!"

Noorem venda laulis vastu:

"Kus see päike paistemassa,

Kus see kuu on kumendamas,

Tähed teeda näitamassa,

Kasvab kulda kuusemetsi,

Lehte ilus lepikuida,

Kasvab kalleid kasemetsi,

Tõuseb Taara tammikuida.

Sealap kukub õnnekägu,

Laulab vastu lustilindu.

Kussa kukub õnnekägu,

Sinna tehke toaseinad;

Kussa laulab lustilindu,

Sinna ehitage kamber,

Tehke sisse siidisängi;

Kus ehk laulab leinalindu,

Sinna tehke lese sauna,

Vaeselapse varjukene!"

Teised vennad pajatasid:

"Jumalaga, venda noori,

Liisul liimitud kuningas!

Jumalaga, pesapaika,

Armas haudumisekohta,

Kus me, mehed, kasvasime,

Kus me kui tammed tõusime!

Nüüdap nutvad noorusnurmed,

Leinavad Lääne lepikud,

Kussa kuked kasvasivad.

Ei meil veere silmavetta,

Enam on sirgul silmavett;

Meie silmist veereb verda,

Meie palged kahvatanud,

Kurbus silmakulmudella,

Leinapilved laugudella.

Las′ aga talve tasa minna,

Küllap kulub kevadelle,

Küllap sulatab suvele.

Saavad jõed jooksemaie,

Allikad harunemaie,

Õilmed tupest tungimaie,

Linnud ladvas laulemaie,

Küll siis jõgi jõuab sinna,

Kus meid ootab kodupaika,

Allikasoon jõuab sinna,

Kuhu toa üles teeme,

Hoone seinad ehitame;

Õilme ilu hiilgab sinna,

Kuhu kosjakambri teeme;

Linnulaulu langeb sinna,

Kus need neiud kasvamassa,

Sõlgirinnad sirgumassa.

Jumalaga, Taara aeda,

Emajõekene ilusa!

Jumalaga, mäed ja orud,

Isamaa metsad ja lagedad!

Lapsi võõrdub ema rinnalt,

Armukaisust väetikene,

Mees peab kõigist võõrdumaie,

Maha jätma magusama.

Maailm lahke, laialine,

Taevas kõrgekummiline;

Tugeval ei tõuse tungi,

Vägeval ei pigistusta."

Nõnda vennad veeresivad,

Linnud pesast lahkusivad,

Jätsid venna järve äärde

Maha üksinda murule,

Jätsid üksi igatsema

Nooruspäevi paremaida,

Isakoja ilusida,

Eidearmu õnnekesi,

Mis kõik kastena kadunud,

Tuuleõhu tuisatelles

Päeva palav pillutanud.

Kiviküürul istudessa

Hakkas meesi mõtlemaie:

"Mis on läinud luhtadelta,

Veerend õilmes väljadelta

Suve sammu sõudemisel,

Sest peab saama seemnekesi

Tulevpäevade tuluksi.

Kui mind tehti kuningaksi,

Valitie valitsejaks,

Pidin pesast põgenema,

Lagedalle lendamaie,

Kus üks loodud kotkapoega

Tuulilla peab tallamaie

Omal tiival õnneteeda,

Radasida rajamaie."

Viskas hõbevalget vette

Lainetelle lepituseks,

Vetevaimu meelituseks,

Kuidas vanarahva käsku

Nooremaida õpetanud,

Mis ei mõista meie mehed,

Targad naised tähendada.



Pärast võiduviskamista,

Vendadesta lahkumista

Võttis Kalevite poega

Kätte valitsuse võimust,

Võttis kätte adrasahad

Austelles adratööda,

Põllumehe põlvekesta.

Ja et sahameeste seisus

Rahupäevil ikka õitseks,

Sõjakärast solkimata,

Vaenuverest värvimata,

Seks on mõnusada mõõka

Kuningalle kanguseksi

Igas kohas väga tarvis:

Toeks tungijate vastu,

Varjuks vastu vaenlaselle,

Miska kurja karistada,

Vaenuviha vähendada,

Riigiseadust kohendada.

Kalevite kallim poega,

Märssi seljas, mõõka puusas,

Seadis adra aisadelle,

Pani hobu adra ette,

Rakendas ruuna künnile;

Hakkas sooda sahkamaie,

Kuiva maada kündemaie,

Arupinda pööramaie.

Kündis põrmuks mullapinna,

Segas kivid sõmeraksi,

Segas savi seemnekandjaks,

Põrmu iduimetajaks;

Kündis paigad põllumaaksi,

Vägevaksi viljamaaksi,

Teised kohad karjamaaksi,

Murumaaksi, heinamaaksi;

Külvas soosse sinikaida,

Samblasülle jõhvikaida,

Mätta rüppe murakaida,

Mõnda paika mustikaida.

Kündis kohad metsamaaksi,

Laiad paigad laanemaaksi,

Külvas metsad kasvamaie,

Tammed kõrged tõusemaie,

Põõsastikud paisumaie;

Kündis paigad lagedikuks,

Laiad arud, laiad murud

Lustilikuks luusikohaks;

Kündis mäed mängimaie,

Kingukesed kõikumaie;

Kündis orud, sahkas salud,

Aasad, luhad haljendama;

Külvas mäele maasikaida,

Põõsa alla pohlakaida;

Kündis lilled kasvamaie,

Õilmed ilul tolmamaie.

Kündis maada kerkivalle,

Kerkivalle, koheville,

Kündis väljad vöötidesse

Vägeva adra valulla,

Mis sai tuulest tasuteldud,

Vihmaveesta veereteldud,

Sulalumest siliteldud,

Raheterista triigitud.

Adrasaha armidella

Pidi vili voodamaie,

Toitu rohkest′ tõusemaie

Põlvest põlve paisutavaks

Surevate sugudelle.

Kalevite kallim poega

Kündis päeva, kündis kaksi,

Kündis kolmandama päeva,

Kündis peale mõne päeva;

Kündis vara udu jälil,

Kündis hilja kaste piirdel,

Kündis lausa lõuna ajal.

Päikese äge palav

Kurnas kallist ruunakesta,

Vaevas adravedajada,

Piinas künnimehe pihta.

Hobu pidi parmupiina,

Kihulaste kutistusta,

Pidi kiini kihutusta

Töö kallal kannatama.

Mehel kuivas keelekene

Suhu suure janu pärast.

Ühel lõunal paistis päike

Ägedama hiilgusega.

Palav hakkas pakitama,

Kippus lojust lõpetama.

Kalevipoeg päästis hobu,

Rooma kütkest ruunakese,

Köitis jalad kammitsasse,

Et ei hobu kaugel jookseks.

Heitis ise külje peale

Väsind keha karastama,

Vintsund liikmeid venitama,

Seljasooni sirutama,

Suikus unesidemesse

Päevapaistel puhkamaie.

Künka küürul seisis kaela,

Parem käsi toetas peada

Padja kombel põse alta;

Mäe kõrvas mehe keha,

Jalad laiali lagedal.

Nõnda magas mehepoega,

Kangemeeste kasvandikku,

Magas kaua murusängis,

Kuni päike õhtu keerul

Vajus juba veeru poole.

Äge põuapalav piinas

Unerüpes uinujada,

Rahusängil suikujada,

Ajas naha auramaie,

Ihu üldsalt higistama,

Silmnäo vetta veeretama.

Palgeilt tõusis pisaraida,

Hiukseist välja joosnud higi

Imes mägi mahla kombel

Salapõue sügavusse;

Sealtap sigis soonekesi,

Allikaida mulla alla,

Kust sai keelekustutusta,

Kurnand keha karastusta

Pärastpõlve poegadelle,

Tulevpäevi tüttereile,

Rammumärga raukadelle;

Kes sest maitseb, leiab kosu,

Võtab võimu vägevamat:

Kidur lapsi leiab kasvu,

Põdur kohe parandusta,

Tume silma teravusta,

Sõge silm ehk seletusta,

Vigaselta lõpeb vaeva,

Valukandijalta valud,

Pikalised piinutused.

Lätteveel on võimas vägi,

Salavägi sigimisest,

Kosuv rammu Kalevista.

Kes sealt korra märga maitsend

Põuapäeva palavusel,

Tunneb kohe tugevuse

Liikmetesse liikumaie,

Tunneb kohe rõõmurammu

Südamesse siginema.

Piiga palgel paisub puna,

Kestevam kui Maarja puna;

Maarja puna paisub palgeil

Harukorral aasta-a′ ani,

Kalevite lätte puna

Paistab kaua palgeilta,

Vältab eluõhtu′ uni.

Kalevite kange poega

Leidis une lõpetusel

Vaimu vaate väravasta

Õnnetuse ettetähte,

Kuidas kammitsassa kõrbi,

Kallis künniruunakene

Kiskujate kiusatusel

Elukorda lõpetamas.

Ratsu oli rohumaalta,

Laia muru lagedalta

Läinud kihulaste kiinil,

Parmukeste pakitusel

Sammu-sammult kaugemalle

Põõsastikku peituselle;

Läinud laia laane serva

Püsipaika püüdemaie,

Varjupaika võttemaie,

Natukese norutelles

Päeva vaeva vähendama.

Laias muistses laanemetsas

Sigis rohkesti susisid,

Kasvas palju kiskujaida,

Kes kui vereahned koerad

Kaugelt juba nuuskrukoonul

Hobu higi haisutanud.

Hunte tuli hulgakaupa,

Karusida karjakaupa,

Rahedena rebaseida

Ruuna rasvast rõõmustama,

Magusaida maitsemaie,

Tulid välja vaatamaie,

Laane äärde luurimaie,

Kust neil haisu koonudesse

Tuuleõhukene toonud.

Kalevite kallis ruuna,

Kammitsköies kõrvikene

Kargas kinnitatud kannul,

Sideseotud sammudella,

Hüpakille hobujalga

Laialise lagedalle,

Püüdis hädast põgeneda,

Surma suusta sõudaneda.

Kammits keelas loodud kiiru,

Side sulges sammusida,

Hõbeheie hobu jooksu.

Ratsu rabas metsaröövlid,

Taotas tagant tappekabjal

Kiusajate kaela peale,

Nuias maha nurjatumaid.

Esijalul tormas teeda,

Tagajalul tonkidelles

Suges suuri susisida,

Küüsikäppi karusida.

Kiuste tulid teised karjad

Laanemetsast lagedalle,

Parvessa kui linnupere

Kiusavasti hobu kaela,

Ratsu raugend rammu peale.

Viimaks roidus väsimusel

Ratsukese viimne rammu

Kurja kiskujate küüsis,

Ablassuude hammastessa;

Murti maha muru peale

Kalevite kallis hobu

Roaks metsa raibetelle.

Jälgi hobu jättanekse

Teede juhil tunnistuseks

Penikoorma pikkusella

Kalli Kalevipojale.

Kuhu kukkus kammitsjalga,

Sinna hauda sünniteli,

Kuhu rabas kiskujaida,

Sinna künka kasvateli,

Kingukese kõrgendeli;

Kuhu viimaks kiskja kätte

Laane äärde langenekse,

Sinna veri voolatessa

Loiguksi sai lagedalle,

Laiaksi punalaheksi;

Kuhu maksa mädanekse,

Sinna mägi siginekse;

Kuhu sisikonnad kaotas,

Sinna sooda sündinekse,

Raba sügav rajatie;

Kuhu pillas kondikese,

Kasvas kaunis künkakene;

Kuhu karva kaotanekse,

Kasvas kohe kõrkijaida;

Kuhu lakka langenekse,

Sinna sündis rohkest′ roogu;

Kuhu saba sattunekse,

Sinna külvas sarapuida,

Pähklipuie põõsaida.

Nii oli surres sünnitanud,

Lõppemisel ise loonud

Kalevite kallis ruuna

Mälestuse märkisida,

Tõenduse tunnistähti

Pärastiste põlvedelle.



KALEVIPOEG

Soovituseks | Sissejuhatuseks

I | II | III | IV | V | VI | VII | VIII | IX | X

XI | XII | XIII | XIV | XV | XVI | XVII | XVIII | IXX | XX





Info digiteeritud väljaande kohta


See e-raamat pärineb Vikitekstidest[1]. See on eestikeelsete vabade alliktekstide varamu, mida luuakse vabatahtlike koostööna.

Me levitame digiteeritud tekste tasuta, võttes aluseks teosed, millede autoriõiguste kehtivus on lõppenud või mis on avaldatud vaba litsentsi all. Sa võid meie e-raamatuid kasutada mistahes otstarbel Creative Commons Attribution-ShareAlike 3.0 Unported[2] litsentsi või GNU FDL[3] litsentsi tingimustel.

Uued kaastöölised on Vikiteksidesse teretulnud. Võimalik, et selle raamatu digiteerimisel on mõned vead sisse jäänud. Sa saad nendest teada anda sellel lehel[4].

Seda e-raamatut aitasid luua:

[Kaastööliste nimekiri vastavalt päringule välja jäetud.]





* * *



↑ http://et.wikisource.org

↑ http://www.creativecommons.org/licenses/by-sa/3.0

↑ http://www.gnu.org/copyleft/fdl.html

↑ http://et.wikisource.org/wiki/Vikitekstid:%C3%9Cldine_arutelu





