Kalevipoeg


					Friedrich Reinhold Kreutzwald





Exported from Wikisource on 15. märts 2022





Kuueteistkümnes lugu





Kalevite kange poega

Mõtteida mõlgutelles

Alustanud arvamisi

Tarkusteeda toimetada,

Suure ilma otsa sõita,

Põhja piiri purjetada,

Kus ei enne oldud käidud,

Teed ei iial ette tehtud,

Aga kuhu taevakummi

Maa külge kinnitatud.

Laskis laulu ladusasti,

Sõnasida sõudemaie:

"Kui ma lähen ratsul käima,

Hallil lasen alla õue

Salateeda sõitemaie,

Targa teeda tallamaie,

Lasen läbi lagediku,

Läbi paksu põõsastiku,

Murran üle mägedesta,

Kargan kuristiku kaudu,

Sammun tüki samblasooda,

Kõnnin teise kuivistikku,

Kolmandama kanarbikku,

Neljandama nõmmesida,

Siisap saaksin sihis sinna -

Järved mul ei sõlmiks sammu,

Kui ei meri meesta keelaks.

Kuule, kotkas, kaunis lindu,

Talita mind tiibadella

Üle vete veeremaie,

Üle lainte lendamaie,

Seni kui ma ilma serva

Käsilla saan katsumaie,

Sõrmilla saan sorkimaie,

Kuhu taeva kõrge katus

Räästa maha rajatanud,

Sinisiidil seinakesed

Aluspalke paigutanud,

Kuhu kuu- ja päevakandja,

Pilvede ülalpidaja

Oma kanda kinnitanud,

Varbaid maha vajutanud!"

Kui ta teademata teida

Tahtis minna tallamaie,

Suisa peaga sammumaie,

Kuhu enne ükski käiki,

Rada polnud rajatanud,

Tõstis häälta tarka lindu,

Kaaren sõnad krooksuteli:

"Kus sa silmad sinivetta,

Laialisi laineida,

Kae, kas kaldal kõrkjaida,

Võhumõõku vete ääres;

Parem jalg seal põrutagu

Kanget kanda vastu kallast, -

Siis saab maa sull′ salasuuda,

Varjul hoitud väravada

Laialt lahti tegemaie,

Kust saab ilma otsa kätte."

Kalevite poega kostis:

"Eks ma ole õnnekaupa

Enne seda sada korda

Peipsi järvest pelgamata,

Võrtsu järvest vankumata,

Kaiu järvest kartemata,

L ä ä n e m e r e s t langemata

Koormaga ju läbi käinud;

Eks ma tunne nende teida,

Pikkusmõõdul piirisida,

Laintelangu laiusida,

Salapeidul sügavusi,

Ahti poja haudasida?

Peipsi järv mul puusast saadik,

V õ r t s j ä r v mulle vöödest saadik,

Musta järv mul maost saadik,

Kaiu järv mul kaelast saadik,

Lääne lõualuudest saadik,

Suur meri suudest saadik.

Ilmjärv jäi mul ainuüksi

Keskipaigast katsumata,

Hauakohtelt arvamata,

Sügavusel süldamata,

Salapaigul sammumata."

Meelemõtteid mõlgutelles,

Salasoove sünnitelles

Pani Kalevite poega

Laulusõnad lendamaie:

"Kui mina kiuste võtan käiki,

Sunnin sammud sõudemaie,

Varbad virgalt veeremaie,

Siisap sõuan Soome poole,

Paadi otsa põhja poole,

Vankri juhil vaarumaie;

Küllap leian Kaljumaalta,

Soomemaalta sugulasi,

Turjamaalta tuttavaida,

Saarest vanu sõprasida,

Kes mind teele kohendavad,

Jälgedelle juhatavad."

Siisap sahkas Oleville:

"Võta, O l e v, vennikene,

Linnameister, mõistetarka,

Võta kirves nüüd kädeje,

Raiu maha rajatammi,

Tõuka maha suuri tammi,

Pilluta latva pilvesta,

Kukuta tüvi kännulta;

Võta tammi tarbepuuksi,

Mis see meie õue alla

Kõrge kalda küürusella

Isa enne istutanud,

Ema enne kasvatanud;

Mis seal merekalda pealta,

Laialisti liivikulta

Kõrget latva kõiguteleb,

Laiu oksi lahuteleb,

Et ei päeval paiste mahti,

Kuul ei kumamise mahti,

Tähtel siramise mahti,

Pilvedel ei piiske mahti!

Kukutele, kulla venda,

Tõuka maha kõrge tammi,

Pane päike paistemaie,

Kuu jälle kumamaie,

Pilved piisku pillutama,

Lunda laialt lahutama!

Tee sa tamme tüvikusta

Tugevamad tarbelaevad

Salateede sõudemiseks,

Targa teede toimetuseks;

Tammeladvast sõjalaevad,

Keske′elta kaubalaevad,

Otsapakust orjalaevad,

Laastudesta lastelaevad,

Nurkadesta neitsilaevad!

Mis on jäänud, jäta jälle,

Jäta jätmed raiskamata:

Jätmetest saab Järva linna,

Riismetest saab R i i a linna,

Laastudest saab Lääne linna,

Varjukohta Virumaale,

Harjusse redusepaika,

Põltsamaale peidupaika!

Mis jääb üle, jäta jälle,

Jäta jätmed raiskamata,

Jäta riismed rikkumata,

Kõhetumad korjamata:

Riismetest saab rahukoda,

Vaestelaste varjutuba,

Leskedelle leinakamber,

Kurbadelle kurtmiskamber;

Sealt saab Viru vihmavarju,

Talurahvas tuulevarju.

Mis jääb üle, jäta jälle,

Jäta jätmed raiskamata,

Jäta riismed rikkumata,

Kõhetumad korjamata:

Et sealt vaesed leidvad varju,

Lesed leinamise paika;

Kellel tuul on teinud toa,

Vesi palke veeretanud,

Rahe katust kallutanud,

Udu teinud uued uksed,

Lumi vikkind valged seinad.

Mis jääb üle, jäta jälle,

Jäta raod raiskamata,

Oksad uhked hukkamata:

Oksadest saab orjakambri,

Raagest vaestel′ rõõmukambri,

Neitsidelle naljakambri,

Lustituba lastelegi!"

Olev oskas, kostis vastu,

Laulis aga ladusasti:

"Küll mina teaksin, mis ma teeksin,

Teaksin, teeksin, vennikene,

Kui oleks meesta meie maalta,

Tugevada teadevalla,

Kes see tamme raiuks maha."

Kaaren kuulis kuuse otsas,

Tarka lindu tähendama:

"Minge meesta otsimaie,

Tugevamat tabamaie,

Võimsat kaugelt kuulamaie,

Kes see tõukaks tamme maha,

Kukutaks tüve kännulta."

Mindi meesta otsimaie,

Tugevamat tabamaie,

Kes see raiuks rajatamme,

Tõukaks maha suure tamme,

Pillutaks ladva pilvesta.

Toodi mehi T u r j a m a a l t a,

Sõnatarku Soomemaalta.

Targad mehed tähendama,

Sõnatargad seletama:

"Kallis Kalevite poega,

Kangemeeste kasvandikku!

Kui sa tahad tõesti minna

Ilma otsa otsimaie,

Kuhu Vanataadi käsi

Taeva servad sõlmitanud,

Maaga kokku kinnitanud,

Laia ääre langutanud,

Pööra põhja piiridelle,

Kääna Põhjanaela kohta,

Vana Vankri valgusella!

Tõukad sina seda teeda,

Rändad põhjaradadelle,

Siis ei püsi puine paati,

Tammetüvest tehtud laeva.

Virmaliste vägev voli

Vehklemisi välgutelles

Paneks paadi põlemaie,

Laevakese lõkendama;

Seal peab laeva rauast soetud,

Paati karrasta painutud,

Teraksesta saama tehtud,

Vanast vasesta valatud."

Kalevite kange poega

Laskis teha kena laeva,

Uhke lodja ehitada,

Mis ei puusta painutatud

Ega luusta ehitatud

Ega vasesta valatud,

Teraksest ei olnud tehtud.

Kalevipoeg, kange meesi,

Laskis lodja valmistada,

Laeva teha hõbedasta,

Kallimasta hõbekarrast,

Õhukestest hõbelaudest.

Laevalagi hõbedasta,

Hõbekarrast laeva põrand,

Laevamastid hõbedasta,

Hõbekeedest laevaköied.

"L e n n u k" pandi laeval′ nimeks,

Et ta lendes lõhkus laineid.

Siisap käskis kuldse kuue

Eneselle kehakatteks,

Käskis laevameestelegi

Tublid riided toimetada:

Hõbekarrast ülemaile,

Rauakarrast rahva′alle,

Vasksest karrast vanemaile,

Teraksesta tarkadelle,

Sest et ilma otsa ligi

Põhjanaela piiridella

Virmaliste vehklemine,

Tulilaste tuiskamine

Rauda ei saaks rikkumaie,

Karrast kuube kulutama.

Kui siis käsku annetie

Kallist laeva koormatada,

Moona viia meeste võrra,

Rohkest′ vara rahva tarvis,

Käskis Kalevite poega

Sõna viia sõpradelle,

Kalli kasuvendadelle,

Teadusida tarkadelle,

Keda kaasa kutsutie,

Abimeesteks arvatie.

Seal ju laulsid ilmatargad,

Ilmatargad, maakavalad

Õnnelaulu hõisatelles,

Et neid kaasa kutsutie,

Abimeesteks arvatie.

Aga kes jäid kutsumata,

Kurba laulu kuulutasid:

"Meie, kullad, kuulasime,

Meie, vaesed, vaatasime,

Kas meid kaasa kutsutakse.

Ei meid hulka hõigatudki

Ega kaasa kaevatudki;

Sundi viidi Suleville,

Armast kutsu Aleville,

Kästi tulla kannupoissi

Teedekäiki toimetama."

Kalevite kange poega

Laskis tulla laevamehi,

Teiste seltsi sõjamehi,

Kolmandama kasumehi,

Perepoegi peenikesi.

Tarkasid veel tahetie,

Sõnamehi sunnitie,

Tuuletarku tarvitati,

Manatarku meelitati

Uku kivil ohverdama,

Teele õnne toimetama.

Kui siis laeva enne koitu,

Paadikene enne päeva,

"Lennuk" lausa valge eella

Vesiteel läks veeremaie,

Lainte kiigul lendamaie,

Keeritati kübaraida,

Lasti laulu ladusasti:

"Peast ma keeritan kübara,

Alta keeritelen laeva;

Sõidan teeda triibulista,

Veeren võõrast vesirada,

Mis ei marjavarrelista,

Hõbelõnga loogelista,

Kuldalõnga keerulista."

Laeva seati lainetelle,

Seati nokal Soome poole,

Põhjapiiri pööruselle,

Vastu Vana Vankerida.

Kalevite kange poega

Istus ise ülemaksi

Targa tüürimehe kõrva,

Sundis sõbrad sõudemaie,

Poisikesed purjetama,

Sellid köisi seadimaie,

Kablukesi kohendama.

Kui siis laeva lustilikult

Lainte kiigul lendamassa,

Hakkas Kalevite poega

Lustilugu lahutama:

"Kehitelen kübarada

Peasta päeva pealikulle,

Kes see litrid lainetelle

Kuldakirja külvanekse,

Et kui laeva lõhub laineid,

Kuldapeenar kerkinekse,

Hõbevagu vahtunekse.

Kehitelen kübarada,

Kummardelles kuude poole,

Teretelles tähtesida,

Kes need kangust kasvatavad,

Teeda meile tähendavad.

Lähme lugu laulemaie,

Vanu sõnu valmistama,

Jõgesida jälgimaie,

Meresida mängimaie,

Kaljusida kündemaie,

Suuri saari sahkamaie,

Mereääri äigamaie,

Kaldaalust koristama,

Kuhu kulda külvatie,

Hõbedada istutati,

Taara tarkust tipitie.

Ükskord, ükskord ilmus ilma,

Ilmus ilma ilusana!

Ükskord, ükskord tehti taevas,

Tehti taevas targalisti,

Tähtedega täpilisti,

Pilvedega pilulisti."

Siisap laulis pikka lugu

Algusilma ilmumisest,

Kuidas kuule kooti koda,

Pesa tehti päikeselle.

"Lennuk" oli laintekiigul

Mõnda päeva purjetanud,

Päeval päikese juhilla,

Öösel tähte õiendusel.

Paati veeres põhja poole,

Ilma otsa ligemalle;

Kaasavõetud keeletarka

Seadis tüürilt laeva sõitu;

See′p see mõistis kõiki sõnu,

Kõiki keelekõlksumisi,

Teadis kuuldud linnukeeled,

Teadis elajate hääled

Targa viisil tähendada.

Soome sortsilaste sunnil

Möllasivad tuulemarud

Vihas vetta vahutama;

Pilvepime peitis päeva,

Peitis uttu päikese,

Kattis kinni taevatähed

Üleüldsalt udusompu,

Kastekarva kuubedesse,

Et ei teadnud tüürimeesi

Ega kippar laeva käiki.

Keeletarka küsimaie

Lindudelt, mis lainetelta

Leidis laeva ligemalta.

Kui ta otsust kätte saanud,

Laskis laulu lõksatelles:

"Veljed noored, vennikesed,

Kallid kangelaste pojad,

Läki võõrast vaatamaie,

Soomest sala sahkamaie,

Nurmedelta noppimaie,

Kanarbikust katkumaie,

Merepõhjast pühkimaie,

Lainte alta laastamaie,

Kivikildest kergitama,

Mägedesta kangutama,

Mis nad sala varjutavad,

Kallimada kuulutavad!

Nurmeilud nuttelevad,

Kanarbikud kaebelevad,

Kaljurünkad karjatavad,

Mereurkad ohkelevad,

Laintekiigud leinelevad,

Kus nad kallist enne kuulnud,

Muistesõnu enne mõistnud."

Lainte kiigul kerkis laeva,

Kerkis vahel kõrge′ elle,

Kippus vahel kukkumaie,

Lainte alla langemaie,

Et ei teadnud tüürimeesi

Ega kippar laeva käiki.

Päike läinud salapeidul

Õhtu hõlma puhkamaie,

Ööde pime ümberringi

Kattis Kalevite laeva.

Seitse ööd ja seitse päeva

Vankus laeva väsimata

Tuulemaru tuisatusel

Laintel kui üks laglekene;

Siisap väsind Soome sortsid

Puhumisel puhkamaie.

Päike pääses paistemaie,

Laia ilma valgustama;

Viimaks hakkas vete veerult

Kallas kaugelt kasvamaie,

Kõrgemaksi kerkimaie.

Keeletarka kuulutama:

"Võõras rand mul, vennikesed."

Kalevite kange poega,

Kui said kalda ligemalle,

Kargas laevalt lainetesse

Usinasti ujumaie,

Kalda poole kiirustama;

Siis ta vedas sõprasida

Laevas köitel kalda′ asse.

See ei olnud Soome serva

Ega tuttav T u r j a randa,

Ei ka enne käidud kohta.

Keeletarka küsimaie:

Kuidas randa kutsutakse?

Linnukesed lõõritasid,

Pääsukesed pajatasid,

Vana vares vastanekse:

"See on lahja L a p u r a n d a,

Kehvaliste kaldakene."

"Lennuk" aeti lahe sisse,

Hõbepaati parve äärde,

Kinnitati kividella,

Vangistati vaiadella,

Et ei paigast pääseneksi

Lainetelle lendamaie.

Kalevite kallis poega

Kutsus juhiks keeletarga,

Sundis seltsiks sõprasida

Võõrast kohta vaatamaie.

Nemad käisid neljakesi

Tüki teeda, marga maada,

Mööda nõmme nõtkutelles,

Mätastikku mütatelles,

Mööda laia lagendikku,

Sammusivad samblasooda,

Kõndisivad kanarbikku

Mööda raatmaa radasida:

Kas ehk kuskil kogemata

Talu silma tõuseneksi.

Mis seal vastu veerenekse,

Silma ette sirgunekse?

Tõusis silma üksik talu,

Peidust väike perekene.

Ukse eessa istus neidu,

Murupingil piigakene,

Kedervarrel keerutelles

Lõuendisi lõngakesi;

Näpud ketra keeritasid,

Suu aga seadis sõnasida,

Laskis lustil laulukesta:

"Oli üksi naine noori,

Lüpsis lehmad koidu eella,

Lüpsis lehmad lepikussa,

Kurnas piima kamberie;

Siis aga karja saatemaie.

Saatis karja kaasikusse,

Lehmad alla lepikusse,

Vasikad põõsa varjule.

Mis ta leidis karjateelta?

Leidis kana karjateelta,

Väikse kuke vainiulta;

Kana siblis siidisida,

Kukke kuldanarmaida.

Noorik kana püüdemaie,

Kukekesta kiusamaie;

Kukke lendas üle metsa,

Üle laia lagendiku,

Kanake sai naise kätte,

Kanti rüpessa koduje.

Särgi rüpes kantud kana,

Põues toodud pojukene

Viidi viljakamberie,

Seati salve serva peale

Kasukanaks kasvamaie,

Vaka alla vajumaie.

Kasvas kana katte alla,

Paisus peidul pojukene,

Kasvas kuu, kasvas kaksi,

Kasvas kortli kolmat kuuda,

Nädala veel neljat kuuda,

Peale paari päevakesta.

Noorik aita vaatamaie:

Mis sest kasukanast kasvab,

Peidus pojukesest paisub?

Kanast kasvas neitsikene,

Kena kuningate tütar.

Käisid neitsil kosilased,

Piigal palju peiukesi,

Viied, kuued viinakruusid,

Seitsesada sõnumida;

Üks oli kuu, teine päeva,

Kolmas - "

- - "Kalevite poega,

Pikil koivil peiukene!"

Pajatas Kalevipoega

Üle läve astudessa.

Piiga kohkel põgenema,

Hädas appi hüüdemaie.

Tütre pillil tõttas taati

Võõralista vaatamaie,

Mis siin kisa kasvatanud.

Kalevite kallis poega,

Kui oli taati teretanud,

Lapu targaks tunnistanud,

Kohe otsust küsimaie:

"Kukutele, võõras kägu,

Laula, laula, linnukene,

Vasta mulle, kulla venda,

Kust see käiki kohemalta,

Sihil ilma otsa sõuab,

Et ei teisi teeradasid,

Hõbelõngal loogelista,

Kuldalõngal keerulista

Ette tuleks eksitama,

Käigil sammu kinnitama!

Juhata mind joonelt sinna,

Kuhu taevakummikene

Alla serva kinnitanud,

Sinisiidil seinakesi

Lagedalle langutanud,

Kuhu kuu kustunekse,

Päike läheb puhkamaie,

Kui nad seatud vahikorda

Ööl ja päeval lõpetanud!

Kaaren kodus kuuluteli,

Tarka lindu andis teada:

"Kui sa silmad sinivetta,

Laialisi laineida,

Kae, kas kaldal kõrkjaida,

Võhumõõku vete ääres,

Parem jalg seal põrutagu

Kanget kanda vastu kallast:

Siis saab maa sull′ salasuuda,

Varjul hoitud väravada

Laialt lahti tegemaie,

Kust saab ilma otsa kätte."

Juhata mind sinna serva

Kõrkjakalda kihutama!"

Tarka kuulis, kostis vastu:

"Siit ei tõuse teida sulle,

Rändamise radasida

Kusagilta ilma otsa;

Merella ei ole määra,

Lainetelle lõpetusta

Seal, kus Vanaisa tarka

Taeva katust kallutanud,

Räästa maha rajatanud,

Sinisiidil seinakesi

Lagedalle langutanud.

Kes need enne sel on käinud

Tühja tuulta tallamassa,

Saivad Sädemete saarel

Suurest julgusesta surma.

Kodukaarna kuulutused

Tähendavad põrguteeda,

Vanapoisi väravada.

Kui sa käiki kodumaale,

Sõber, soovid toimetada,

Luban sulle lusti pärast

Teedejuhiks kaasa tulla."

Kalevite poega kostis:

"Koju jõuan juhtimata

Tuldud teeda tuttavada.

Võta vaevaks, vennikene,

Vii mind võõra vainudelle,

Ilma otsa ukse ette,

Vanataadi väravasse!"

Lapu tarka küsimaie:

"Mis mull′ palgaks paisatakse,

Veovaevaks visatakse?"

Kalevite poega kostis:

"Mis sa soovid, sõbrakene,

Küsid hinda, kullakene,

Peab sull′ palgaks paisatama,

Veovaevaks visatama.

Võta pooli varandusta,

Küsi kulda kümme kotti,

Hüva hulka hõbedada!

Vii mind aga, vennikene,

Ilma otsa ukse ette,

Vanataadi väravasse!

Mere sügavusemõõdud,

Põrgu piirid pikkusella -

Neida tunnen nööri mööda;

Suure ilma otsaseinad

Tänini veel teademata,

Käsilla mul katsumata."

Lapu tarka laulis vastu:

"Lisa peale lusti pärast,

Pane palgaks peale hinna,

Mis sul kodu kütke′essa

Seina küljes seisenekse!"

Kalevite kallim poega

Tõoteli kõike täita,

Külamehel′ kütkendatud

Ahelate-arvulise

Meeleheaks veel peale panna.

Lapu tarka laulemaie,

V a r r a k nõnda vastamaie:

"Sündku sinu soovimine,

Mingu täide tahtemine.

Sest ei tõusku mulle süüda,

Võõral mingit vastamista,

Kui sa kogemata kurja,

Hädaohtu, äpardusta

Teedekäigist peaksid tundma;

Süü jääb üksi sundijalle,

Vastus nõu võttijalle."

Lapuline võeti laeva,

Viidi Varrak tüürimaie,

Laevasõitu seadimaie.

Lainte kiigul langedessa,

Tuuletiivul tuisatessa

Lõhkus Kalevite laeva

Vahus veele vagusida,

Mitu ööd ja mitu päeva

Põhja poole purjetelles.

Laeva juhtus laintelangul

Kogemata neelukohta,

Võind ei aerud avitada

Ega purjed välja päästa

Kallist laeva vete kurgust;

Neelu kippus neelamaie

Koormat koormakandijaga.

Lapu tarka võttis tündri,

Võttis V a r r a k vaadikese,

Kattis punakaleviga

Väljaspoolse vaadikere,

Punus punapaelasida

Vitsa viisil vaadi ümber.

Köitis teda kütkedega

Laeva külge rippumaie,

Et kui kala silmaks sööki,

Varmalt tuleks võttemaie.

Veesta tuli valaskala

Punast sööki püüdemaie;

Ahmas suhu vaadikese,

Pistis ise punumaie,

Vedas laeva neelust välja,

Päästis paadi põrgusuusta,

Allilma ukse eesta,

Vana vaenu väravasta,

Kuhu mitu enne kukkund,

Hädas mõni äpardanud.

Lainte kiigul langedessa,

Tuuletiivul tuisatessa

Lõhkus Kalevite laeva

Vahus veele vagusida,

Mitu ööd ja mitu päeva

Põhja poole purjetelles.

Kalevite kange poega

Seadis sõnad sõudemaie,

Laskis laulu lõksutelles:

"Nõu ei viska meesi nurka,

Pane mõtteid parte peale;

Äparduste ähvardusi

Laulusõnad lepitamas,

Targad sõnad talitsemas."

Laeva oli lainte lennul,

Vetevooge veeretusel

Palju aega purjetanud

Põhja piiri pöörusella,

Sealap S ä d e m e t e s a a r e

Tulisambad tõusemaie,

Suitsupilved paisumaie.

Kalevipoeg kippumaie

Sädemesaart silmamaie;

V a r r a k vastu vaidlemaie,

Koledat teed keelamaie.

S u l e v i p o e g sõnaldama:

"Laske minda minemaie

Tuliteeda tallamaie,

Suitsulista sammumaie,

Kuhu, kes seal enne käinud,

Nõrgematest palju nõrkend,

Väetid läinud viletsusse!"

Aeti laeva lainetelta

Sädemete saare serva,

Kus see mägi mängis tulda,

Teine suitsu sünniteli,

Kolmas keetis kuuma vetta;

Suland kive sügavusest

Orgu saatsid ojadena.

Sulev sammus suitsu juhil,

Tallas tule tähendusel

Põrgu lee ligemalle,

Imelikku ilmumista

Salalikult silmamaie.

Tulekivi kildusida

Sadas suitsus sagedasti,

Tuiskas aga tuhkadessa

Lumehange lagedalle,

Rohkest′ raatmaa radadelle.

Raudakuube raksatelles

Kippusivad kivitunglad

Sulevida surmamaie.

Õnnetusest hoolimata

Kõndis kangelase poega

Põrgu leeaugu poole,

Kuni kuubi kõrvetelles

Keha kippus küpsetama,

Ripsmekarvad läksid krimpsu,

Kõrbe hiuksed, kulmukarvad.

Sulevipoeg pajatama:

"K u r a t võtku tuleküngast,

Kust ei kasu kellelegi!

Kodu võiks ta rehekütjaks,

Saunameestel küljesoojaks

Mitmes kohas mõnus olla,

Kus üks süld ehk pere kohta

Armu poolest annetakse.

Praegu pole mul paremat:

Pistan piibu põlemaie."

Siisap sammu sulgemaie,

Tuliteelta taganema.

Vaevalt pääses laeva peale

Haigeid külgi arstimaie,

Põlend viga parandama.

Kalevipoeg küsimaie:

"Kas ehk nägid kannupoissi,

Kes sul jälil jooksenekse?"

Sulevipoeg salgamaie;

Teised kadund kannupoissi

Ühel suul hüüdemaie.

Vaata, ilus valge lindu

Laskis maha laeva peale;

Keeletarka kuulamaie,

Kas ehk kadund kannupoissi

Sulgiline silmanenud.

Valge lindu vastamaie:

"Teisel pool jäämägesida,

Lumelisi lagedaida

Kenam kevadine kohta,

Soojem ala suve paika;

Mullas munad keedetakse,

Liivas liha küpsetakse:

Sinna poissi eksinenud

Näkineitsi meelitusel,

Ühtepuhkust iluaega

Õnnelikult elamaie.

Minge teele, mehed targad,

Kannupoiss ei tule kaasa!"

Mehed jõudsid sinna maale,

Kus need kuked sõivad kulda,

Kuked kulda, kanad karda,

Haned haljasta hõbedat,

Vareksed vana vaskeda,

Pesilinnud penningida,

Targad linnud taalerida,

Kus need kasvud kasvasivad,

Kapsad kuuse kõrguseni.

Kalevite kange poega

Sulaseida sundimaie,

Alamaida ajamaie

Võõrast kohta vaatamaie;

Käskis minna keeletarka

Salasõnu seletama,

Linde tarkust lunastama,

Heitis ise laeva peale

Suleviga suikumaie,

Päeva paistel puhkamaie;

Andis käsu Aleville

Vahikorral valvel olla.

Keeletarka kõndimaie,

Sulastega sammumaie

Tüki teeda, marga maada,

Kus ei kuulda linnulaulu

Ega leida loomakesi.

Päike juba veeres looja,

Langes merelainetesse.

Käigist väsind vennikesed

Sirutasid selilie

Põõsa varju puhkamaie.

Teise päeva palistusel

Ärateli enne koitu

Magajaida mehepoegi

Tugevama tütar noori,

Kes see tulnud kapsaaeda

Lehmadelle lehtesida

Kapsa küljest kitkumaie.

Tütar noori võttis mehed,

Pani poisid põlle rüppe,

Kandis neid süles koduje.

Isa kodus küsimaie:

"Mis sa toonud, tütar noori,

Mis sa korjand kapsastesta?"

Piiga põlle raputelles

Puistas mehed põrmandalle:

"Tähendele, taadikene,

Mis ma naljamängitusel

Kapsaaiast koristasin,

Kus nad, kirbud, kuuekesi,

Kastevilul kohmetanud,

Kapsapea all põõnutasid!"

Taati tarka tunnistama

Mõistatusel mehikesi:

"Kes see kõnnib kõrta mööda,

Astub aiaääri mööda,

Piirab pilliroogu mööda?"

Keeletarka kostemaie:

"Mesilane, linnukene,

See′p see kõnnib kõrta mööda,

Astub aiaääri mööda,

Piirab pilliroogu mööda."

Tarka taati tunnistama

Mõistatusel mehikesi:

"Mis sealta jõesta jooneb,

Katsub külakaevudesta,

Kivikildude keskelta?"

Keeletarka kostemaie:

"Vikerkaar jooneb jõesta,

Katsub külakaevudesta,

Kivikildude keskelta."

H i i g l a t a r k a tunnistama:

"Mõistke, mõistke, mehikesed,

Mis tuleb ammudes arusta,

Singudes sinisalusta?"

Keeletarka kostemaie:

"Vihm tuleb ammudes arusta,

Singudes sinisalusta."

Sellest tundis Hiiglatarka

Mõistelikke mehepoegi.

"Pane, piiga, põllerüppe,

Vii nad jälle viibimata

Sinna, kus nad enne seisnud;

Need on pealtmaa naiste pojad,

Kes need käivad tarka teeda,

Õpetusi otsimassa."

Tütar käsku täitenekse:

Kandis võõrad kuuekesi,

Kust neid põlle koristanud.

Keeletarka mõistis kõne,

Hakkas piigat palumaie:

"Vii meid, neitsi, naljapärast

Kanna merekalda′ alle!"

Tütar palveid täite′ essa

Kandis mehed kalda′alle.

Nii kui suitsupilve sammas

Taevakummilt ripakille

Pikkerpillil liikunekse,

Tulda taevast puistanekse,

Tuli Hiigla tütar noori

L e n n u s sammul laeva poole,

Kärinaga merekalda;

Puistas põllest mehepojad

Hõbelaeva serva peale.

Piiga lõõtsuv hingepuhin

Puhus laeva lainetelle

Penikoorma kauguselle.

Imelugu ilmumine

Pani kõiki kohkumaie.

Kalevite kange poega

Pilvepiigat pilkamaie:

"Ole terve, tütarlapsi!

Pesid silmad palumata,

Küllap ise kuivatelles

Pühin piisad palgeilta."

Kalevipoeg andis käsu

Laevapurjed lahutada,

Tahtis kohe kaugemalle

Põhja poole purjetada;

Ehk küll külma väga käre,

Jää seal kattis jälgesida,

Kõrge jää küngastesta

Lõikas "L e n n u k" lustilikult

Purjetelles põhjateeda.

Vaata! virmaliste vaimud

Taeva alla taplusessa

Hõbeoda välgutelles,

Kuldakilpi kõigutelles

Paistsid laeva punetama.

Juba kadus meestel julgus,

Poistel püksid püülimassa.

Aga Kalevite poega

Tulist nalja naerateli:

"Laske virmaliste vehid,

Hõbeoda välgatused,

Kuldakilbi kõigutused

Tulekaarta meile teha,

Kust me valge kumendusel

Kaugemalle näeme käiki!

Kuu ei tahtnud kaasa tulla,

Päike läinud ammu peitu;

Armuanniks pannud U k u

Virmalised vehklemaie."

Viimaks veeres võõras randa,

Tõusis rahvas tundemata

Meie sõpradelle silma;

Poistel poolelt koera kehad,

Pikad penisabad taga,

Tempudesta tondilased,

Näosta nii kui inimesed.

Penisabalised sellid

Kurjast′ vastu kiusamaie,

Tulijaida tonkimaie,

Et ei keegi kallastelle

Saanud laevast sammumaie.

Kalevite kange poega

Kargas laevast kalda′alle

Penilasi pillutama,

Vaenulasi virutama;

Surmas neida sadadena,

Tappis teisi tuhandeida.

Õnnekombel leidis hobu,

Tugevama täkukese,

Kargas kõrvi laudijalle

Sõjateeda sõitemaie,

Penilasi puistamaie.

Võõras väike mehikene

Vaenuköita kinnitama

Ristiks ratsu sammudelle.

Hüva hobu hüpateli

Vaenuköita kohkudessa,

Komisteli kogemata,

Langes laia lagedalle

Surnult maha samblasoosse.

Kalevipoeg kahetselles

Hüva hoosta ohkamaie,

Võrgutajat vandumaie,

Sidujada sajatama.

Siisap võttis suisapäisa,

Tõmbas maasta tüvikuda

Tugevamast tammepuusta,

Miska sooda sahkamaie,

Kuivikuida kündemaie,

Et ei põhja põllukesed

Kasusid peaks kasvatama,

Viljaivi valmistama.

Sealtmaa tarka sõitlemaie,

Künnimeesta keelamaie:

"Miks sa vihas, vennikene,

Kurjas lähed kündemaie,

Meie maada moondamaie,

Samblasooksi sajatama,

Kust ei kallist karjamaada

Ega lastel leivamaada?"

Kalevipoeg kostemaie:

"Vaenuköis mul võtnud hobu,

Suretanud sõidujala,

Enne kui ma tarka teeda

Õnnelikult lõpetanud."

Tarka taati tähendama:

"Kuidas võid sa, kulla venda,

Tarkusteeda toimetada,

Kui sa rahvad raske käega,

Nõuandjad nurmedelta

Eesta ära hävitanud?"

Kalevipoeg kahetsema

Vihastuse vandumista,

Miska surmand sigidused

Põhja põllupeenderalta.

Hüüdis hädas Uku poole:

"Anna kasvu kaladelle,

Sigi Soome silkudelle,

Ülerohkust hüljestelle,

Sulgislinnu sugudelle!

Lase puida lainetelta

Vetel kalda veeretada,

Et nad tulevpõlve tuluks

Kasu saaksid külvamaie!"

Tarka mõistis, kostis vastu:

"Sõber, et sa õnne soovid,

Tahan sulle tõelikult

Hüva nõu ja otsust anda,

Kuidas teed saad kaugemalle."

Kalevite poega kostis:

"Kaaren kodus kuulutanud,

Tarka lindu annud teada:

"Kus sa silmad sinivetta,

Laialisi laineida,

Kalda veeres kõrkijaida,

Võhumõõku vete ääres,

Seal saab varjul hoitud värav

Ilma otsa sulle näitma."

Tarka taati kostis vastu:

"Kaarnalind on kuulutelles

Pettust sulle pajatanud.

Kui sa silmad sinivetta,

Laialisi laineida,

Kalda veeres kõrkijaida,

Võhumõõku vete ääres,

Sealtap leiad salasuuda,

Varjul hoitud väravada,

Mis sind põrgu pettenekse,

Surmasuhu sundinekse."

Kalevite kallis poega

Kodu poole kippumaie,

Sõpradelle sõnaldelles

Laskis laulu ladusasti:

"Lähme, lähme, lustivennad,

Käime, käime, kullakesed!

Lähme jälle lõuna alla,

Käime kiirest′ kodu poole,

Kus meid tundvad kodukoerad,

Tuttavamad teretavad!"

V a r r a k kohe küsimaie:

"Vennike, kes veovaeva,

Palka mull′ saab paiskamaie,

Kui sa kodu poole käänad?"

Kalevite poega kostis:

"Kõik peab sulle keelamata

Palgahinnaks paisatama,

Kuidas kaupa sobitime.

Sa ei ole eksind sammult,

Teelt ma ise taganesin."

Läksid mehed laeva peale

Kodu poole purjetama.

Laintekiigul langedessa,

Tuuletiivul tuisatessa

Lõhkus Kalevite laeva

Vahus veele vagusida.

Paati veeres V i r u poole,

Laeva lustil lõuna alla.

Kalevite kallim poega

Seadis sõnad sõudevalle:

"Ei või tarkust enam tulla,

Mõistust olla meestellagi,

Kui on loodud loomadella.

Tühi tee meil läinud tuulde,

Ilma ots jäi otsimata,

Kätella jäi katsumata.

Laske "Lennuk" Lalli alla,

Lindanisa lahe peale,

Kuhu Olev teinud hooned,

Kõrged tornid kasvatanud!"

Keeletarka kostemaie:

"Kes see pärast seda käiki

Tahab minna tallamaie,

Ilma otsa otsimaie,

Toimetagu targemalta

Enne käiki asjad käima:

Pangu andeid kivi peale

Õnneandjale Ukule,

Viigu värsket vahtidelle,

Ohverdusi hoidjatelle,

Lepitusi lindudelle!"

Kalevipoeg koste′essa

Laulis vastu ladusasti:

"Tulles tõuseb suurem tarkus,

Mis ei minnes mehikesel.

Tuisa tõtsin tühja teeda,

Tuulelista tallamaie,

Läksin lustil lainetelle,

Tahtsin taeva tagaseina

Käsil minna katsumaie,

Ilma otsa otsidelles

Sõrmedella sorkimaie.

Ärgu tehku teised mehed,

Tehku teised naisepojad,

Mis ma tühja olen teinud

Kallist aega kulutelles;

Lootsin kasu kasvamaie,

Pidin kahju kahetsema.

Ei olnud isa õnnistamas,

Eite armul hellitamas,

Sõsaraid ei soovitamas;

Külma kalmu keske′elta,

Sõmerliivade sülesta

Ei saand taati tõusemaie,

Eite armu andemaie.

Kahetsusta, kullad vennad,

Käigist ei või kasvaneda!

Ülemaks kui hõbevara,

Kallimaks kui kullakoormad

Tuleb tarkus tunnistada;

Eks me leidnud eksiteelta,

Valevainu radadelta

Tõelikke tunnistähti,

Et ei suurel ilmal otsa,

T a a r a tarkusel ei rada

Kusagille kinnitatud,

Tõkkeida pole tehtud.

Mis ma muidu võõralt maalta

Kasulikku olen künnud,

Salalista sahkanenud,

Sellest saab elu otsani

Mehel meeles mõtlemista.

Kellel Looja õnneks loonud,

Põue ise peitu pannud,

Vaimu võimel vägevamaks,

Tarkusella terasemaks,

Keharammul kangemaksi

Teiste üle lasknud tõusta,

Veerenegu võõramaale

Suurt maailma silmamaie,

T a a r a tarkust tunnistama,

Jumalikke imeasju

Valvsail silmil vaatamaie!

Aga teised, äbarikud,

Nõdremate naiste pojad,

Jäägu koju kasvamaie,

Oma kopli õitsemaie!"

Lasti "Lennuk" Lalli alla,

Lindanisa lahe peale,

Kuhu Olev teinud hooned,

Kasvatanud kõrged tornid.

Paati aeti parve äärde,

Laeva kalda ligidalle.

Mehed läksid murudelle,

Veeresivad vainiulle,

Astusivad alla õue.

Lindu laulis lepikusta,

Kägu kuldakuusikusta:

"Omal maal õitseb õnni,

Kodus kasvab kasu parem!

Kodus tundvad õuekoerad,

Tuleb tuttav teretama,

Sugulane soovimaie;

Paistab lahkelt päikene,

Paistvad taevatähekesed."



KALEVIPOEG

Soovituseks | Sissejuhatuseks

I | II | III | IV | V | VI | VII | VIII | IX | X

XI | XII | XIII | XIV | XV | XVI | XVII | XVIII | IXX | XX





Info digiteeritud väljaande kohta


See e-raamat pärineb Vikitekstidest[1]. See on eestikeelsete vabade alliktekstide varamu, mida luuakse vabatahtlike koostööna.

Me levitame digiteeritud tekste tasuta, võttes aluseks teosed, millede autoriõiguste kehtivus on lõppenud või mis on avaldatud vaba litsentsi all. Sa võid meie e-raamatuid kasutada mistahes otstarbel Creative Commons Attribution-ShareAlike 3.0 Unported[2] litsentsi või GNU FDL[3] litsentsi tingimustel.

Uued kaastöölised on Vikiteksidesse teretulnud. Võimalik, et selle raamatu digiteerimisel on mõned vead sisse jäänud. Sa saad nendest teada anda sellel lehel[4].

Seda e-raamatut aitasid luua:

[Kaastööliste nimekiri vastavalt päringule välja jäetud.]





* * *



↑ http://et.wikisource.org

↑ http://www.creativecommons.org/licenses/by-sa/3.0

↑ http://www.gnu.org/copyleft/fdl.html

↑ http://et.wikisource.org/wiki/Vikitekstid:%C3%9Cldine_arutelu





