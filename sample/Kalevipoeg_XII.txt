Kalevipoeg


					Friedrich Reinhold Kreutzwald





Exported from Wikisource on 15. märts 2022





Kaheteistkümnes lugu





Kui oleks kõrgelt kaljudelta

Juga vahtus alla vooland,

Pilvepaksult piiskasida

Uduaurus puistand orgu,

Kihisedes lainte kerki

Valgel vahul veeretanud

Mere poole minemaie;

Ehk kui raskem rahepilvi

Äikese ähvardusel

Päikese palgeid peitnud:

Nõnda murdvad metsapaksust

Vaenlase vennikesed

Kalevite kaela peale,

Kes see koormat kande′ essa

Rahus teedekäiki rändab.

Kui sa veristatud karu,

Matsu saanud metsalise

Nägid jahi näpistusel,

Surmapiina pigistusel

Küti peale kippumaie,

Siisap võid ehk, vennikene,

Mõttes meelde tuletada,

Võid ehk lugu veerandilla,

Asja poolilt arva′ ella:

Kuidas Kalevite poega

Nurjatumaid nuhtlemaie,

Tontisida tonkimaie,

Vaenlasi sai virutama.

Läki jälil lagedalle

Vaenutüli vaatamaie,

Kuulutusi kuulamaie,

Vanapõlve vagudelta

Laulusõnu lunastama,

Kuhu kotkanokad kulda

Kanarbikku kasvatanud,

Lagedalle lahutanud,

Haned haljast hõbedada

Vete peale valgustanud.

Kalevite kallis poega

Oli käinud tüki teeda,

Lauakoorem õlgadella,

Kaelakotis kasupoissi,

Väike mehikene varjul,

Kes kui vähki urka′assa

Unekaisul uinu′ eli,

Magusasti magamassa.

Kalev metsast läbi käies

Murdnud kepiks männikese,

Toeksi pedajatüviku.

See ei olnud kõige suurem

Ega vähem väiksematest:

Kui oli ladva katkendanud,

Tüki võtnud tüvikusta,

Paistis kepikese pikkus

Kümme sülda kõrgutie,

Paari jalga paksutie.

Vemmal mehe vääriline

Võis, kui kogemata vaenu

Kuskilt tuleks kiusamaie,

Abimeheks astuneda.

Mõõga kombel pidi malka

Kiuselikke metsakoeri,

Kiskehambail kutsikaida

Teelta ära tõrjumaie.

Metsapaksust mõrtsukana

Lendsid kolm meest lagedalle

Koormakandjat kiusamaie;

Peipsi sortsilase pojad,

Tulehargi abimehed,

Keda isa kihutanud

Kalevida kiusamaie.

Poisid kiskusivad puida,

Maasta mõnda männikesta,

Miska Kaleville malka

Virgul kätel virutasid.

Kahel sortsilase-kelmil

Pika piugudega piitsad,

Vahterasta piitsavarred;

Piuge otsa olid pandud

Vedusõlmil veskikivid,

Miska matsud mõnusamast

Kaleville kukutasid.

Kalevite kange poega

Püüab meelepahandusta,

Tühjast tuulest tõusnud tüli

Lahkel sõnal lepitada:

"Riid on rahurikundaja,

Tüli tulesütitaja!

Parem leppes munapoolik,

Kui on vaenus vana kana.

Muidu, kui ma metsadessa

Mõõka kandessa kõndinud,

Ei siis silmand teie seltsi

Ega näinud eemaltagi!

Põõsa pimedamas paksus,

Risulises rägastikus

Olite kui vähid urkas,

Mutid peidus mullapõues,

Ega usaldanud ükski

Jalga tuua lagedalle.

Toho, nurjatumad tondid!

Videviku varjustusel,

Õhtu katva hõlma alla

Tormab muidu vana Tühi,

Põrgulita poegadega.

Käivad muidu kodukäijad

Kuuvalgel kõndimassa.

Argepüksil poisikesed

Püüdvad muidu mehe peale,

Kellel pole mõõka käessa,

Sõjariista seltsiliseks.

Nurjatumad vanad naised

Kurja sunnil kolmekesi

Ühe peale pakitavad!

Vanast võetud vaenuviisil

Meeste tüli mässamisel

Mees on üksi mehe vastu

Vaenulla ja võitlemisel."

Peipsi sortsilase pojad,

Karupesa kasvandikud,

Lasksid laksud ladusasti

Kalevite poja kaela,

Selja peale sadaneda,

Kuni piitsa nupukivi

Kulmudelle kukkunekse,

Laugudelle langenekse.

"Pikast ilust tõuseb pilli,

Naljatusest näpistusta!"

Pajatas Kalevipoega.

Siisap keppi keeritama,

Männihutja mängitama,

Poiste pihta paugutama!

Vana habras männivemmal

Katkenekse kildudeksi,

Lõhked laiali lendasid

Tuulekiirul tuiskamaie.

Kalevite kange poega

Lauakoormalt laenamaie,

Võttis lauakesi virnalt,

Miska mehi malkamaie,

Sortsi poegi sugemaie.

Igal valusamal vopsul,

Kibedamal konksitusel

Lõhkus võetud lauakese

Sortsilase poege selga.

Kalev võttis seljakoormast

Järjest laua laua järgi,

Raiskas laudu rohke′ esti,

Kuluteli hulgakaupa

Vaenumehi vemmeldades,

Sortsi poegasid sugedes.

Kui ju kallis lauakoorem

Kippus mehel kahanema,

Lauad õlalt lõppemaie,

Tungisivad sortsi pojad

Käredamast′ kere peale,

Püüdsid Kalevite poega,

Kanget meesta kimbutada.

Õnnelt hüüdis õigel ajal

Paksemasta põõsastikust

Peenikene piripilli,

Õrnal helil häälekene:

"Servitie, servitie,

Kallis Kalevite poega!"

Kalevipoeg mõistis kohe

Sõbra sõna soovitused,

Tõttas käsku täitemaie,

Seadis laua servitie,

Laskis servil ladusasti

Soolasortsilaste selga

Kordamööda kukkumaie.

Peipsi soolasortsi pojad

Hundipillil ulgudessa

Kiirest′ pakku põgenema.

Kui ei sortsilaste kelmid

Oleks olnud päevapaistel

Vihmasajul vihtlemisel,

Nõiakolla suitsutusel

Hoobi vastu valjustatud,

Siisap oleks toonud surma

Kange mehe kolkimine.

Kalevite kange poega

Puhkas pika tüli peale

Veidi aega väsimusta,

Siis ta nõnda küsitelles

Põõsastikku pajatama:

"Vasta, võõras vennikene,

Piripillil poisikene!

Kes sa oled, kullakene,

Hüva nõu mul avaldanud,

Kui mul kitsik kippus kätte?"

Piripillil poisikene,

Mõisterikas mehikene

Mõistis kohe, kostis vastu:

"Mina ise, väike meesi,

Särgikehva siilikene,

Olin nõudenõtkutaja,

Targa sõna toimetaja."

Kalevite kallim poega

Mõistis juttu, hüüdis metsa,

Pajatelles põõsastikku:

"Astu välja, vennikene,

Põõsapaksust lagedalle!

Lase sõbra silmakesta,

Lahket nägu nähtavalle!

Tänadelles tahan sulle

Palgeida paitada,

Aituma avaldada."

Väike siili vastanekse,

Kostis targalt kutsujalle:

"Või ei tulla põõsa varjult

Soojast samblasängikesest

Kastekülma muru peale

Videviku viludusel.

Vanaisa, isetarka,

Loomakesi ilma luues

Õnnetumalt unustanud

Mulle anda varjukuube,

Kehakatteks kasukada.

Kui ma, väeti, kogemata

Soojast samblasängikesest

Lähen välja lagedalle,

Kipub külma kohmetama,

Vilu õhk mind vigastama."

Kalevite poega kostis:

"Kuule, kulla vennikene,

Särgikehva siilikene,

Astu julgest′ lagedalle,

Küllap katsun varjukuube,

Kasukat sull′ kohendada!"

Põõsastiku varjust puges

Samblasängist siilikene,

Väike alasti vennike;

Külmakärssis küüruteli,

Lõdises kui haavalehti.

Kalevipoeg pajatama:

"Sina sõudsid, siilikene,

Hüva nõu mul hädatunnil,

Kui mul kitsikus käessa.

Servitie laudu seades

Võitsin mina vaenumehed.

Ulgudes kui hundikesed

Poisid pakku põgenesid.

Oma tänu tunnistuseks

Tahan sulle tükikese

Kasukasta kinkineda,

Valmistada varjukuube,

Okkalista orjasärki,

Miska mesikäpa poega,

Kriimusilma kutsikaida

Pesasta võid peletada."

Kõneldessa kiskus Kalev

Oma kasuka hõlmasta

Natukese okasnahka,

Viskas siili-vennikesel′.

Tänadessa mässis siili

Kõhetuma kehakese

Saadud sooja sõba sisse.

Kitsast nahatükikesest,

Sest sai katet siili selga,

Kattekuube külgedelle;

Kõht jäi alles kattemata,

Paljaks siilipoja jalad.

Sealtap sündis siilikesel

Okkaline orjakuube,

Kaitsev karvane kasukas,

Mis, kui nina mähkidessa

Keha küürutab keraksi,

Varju annab vaenu vastu,

Kattekuube külma vastu.

Sooja kasukaga siili

Sammus jälle samblasängi

Põõsa alla puhkamaie.

Kalevite kange poega

Tahtis sängi toimetada,

Küljeaset kohendada,

Kuhu vintsutatud keha

Selilie sirutada.

Virtsus raba vesiline,

Piiras ümberringi paika,

Kus ei olnud kuivikuda,

Tahedamat sängi tarbeks.

Kalevite kallis poega

Sängiaset seadimaie:

Kandis kokku kaugemalta

Liivikulta kuiva liiva,

Puistas paika hunnikusse

Sängi kombel seisemaie.

Mõtles enne magamista

Vähekese leiba võtta

Kurnand keha karastuseks,

Liikmevõimu lisanduseks.

Kui ta käppa kaelakotti

Pistis praegu painutades,

Puutus kogemata pöial

Külma mehikese külge,

Kes see taskus tarretanud,

Suikumisel saanud surma.

Mehikene vaene magas,

Uinus vähki urka′ assa,

Kui see tüli äkki tõusis

Peipsi sortsi poegadega.

Sortsilaste kibe soomus,

Vaenuvembla vopsukesed

Teinud tuimaks mehikese,

Et ei liikmeid liigutanud,

Sabakest ei siputanud.

Kalev tõmbas kaelakotist

Külmaks hangund kaimukese,

Tõmbas välja tuule kätte,

Vaatas väikse vigastusi.

Vana surmavarjukene

Paistis poisi põskedelta,

Tunnisteli silmaterast,

Lohakille lõugadesta,

Avaldas suu avandusest,

Moonutatud mokkadesta.

Kalevite kallim poega

Seadis sõnad sõudemaie,

Kurtamised käidanema:

"Oh sa vilets vennikene,

Külmaks hangund kaimukene,

Kes sa kaitselikku kohta,

Paremada peidupaika

Lootsid kangema ligidalt,

Tulusaaki tugevamalt.

Kui oleks teadnud, võinud teada,

Naljalt unes ette näha,

Magadessa mõtteleda,

Kuis sa pidid koolemaie,

Küllap oleks jäänud koju.

Kodus olid isa õnne,

Ema hellitud rüpelaps.

Olid kui munake murulla,

Õunakene õue pealla,

Pähkel toa põrmandalla;

Olid kui kägu katuksel,

Laululindu lepikussa.

Laulid lusti linnukeelil,

Hõiskasid ööbiku häälilla,

Lõõritasid lõoksekeelil,

Pajatasid pardi viisil.

Siis said, marja, muile maile,

Võsukene, võõra aeda,

Lindu, muile liivikuile,

Hani, muile allikaile,

Kuhu vesi veeretanud,

Tuulehoog sind tõuganud.

Viletsuse vihmukene,

Õnnetuse raskem rahe,

Needap sulle surma tegid.

Sortsi poege pakitused,

Kurjad pealekippumised

Mõtteid minul segasivad,

Ajasivad otsast aru,

Kui sind kotti unustasin,

Arvates leival lebavat,

Silgukarbil suikuvada.

Meeste mõrtsuklikud malgad

Raskest′ kotti rabadessa

Taskus mehe tabasivad."

Kalevite kallis poega

Kaevas käpul kalmukese,

Soosse kena sängikese,

Mattis maha mehikese

Pikka unda põõnutama;

Kattis kinni mätastega,

Siliteli sammaldega;

Pani sinikaida põõsa,

Jõhvikaida teise põõsa,

Murakaida kolmandama

Kalmu peale kasvamaie,

Koolja iluks õitsemaie.

Kui sai õhtust leivastanud,

Kurnand keha karastanud,

Siruteli sängi peale

Paindund liikmeid puhkamaie,

Tahtis päevatüdimusta,

Muljutuse muhkusida

Kaste vilul kahandada.

Unekuube kulmudelta

Langes silmalaugudelle,

Vangisteli mehe võimu,

Lukuteli liikmeida.

Valvsail silmil vaimukesta

Võind ei uni võrgutada,

Kütketesse kinnitada.

Kaval unenäo kangur

Kudus kirjusid kujusid,

Punus petispaelasida

Vaimusilma väravaile.

Eilse päeva ilmumised

Unenäona uuendati,

Kirjuks kangaks kujutie,

Petispaeluks palmitie.

Sortsipoegelaste sõda

Videviku viludusel

Elavaksi ärkanekse,

Tegevaksi tõusenekse.

Vaenulaste vemmeldused

Vihastasid võidumeesta,

Panid viha paisumaie.

Lustilisem teine lugu,

Mis tal näitas mehikesta

Metsatalus tantsimassa

Vatsatuule veeretusel,

Püksituule pakitusel,

Kui see kutspool kangru käessa

Seinast seina sõudemassa.

Kolmas unenäokuju

Valmisteli vargatööda,

Kuidas sortsi röövelküüsil

Kallist mõõka kandanekse;

Kuidas mõõka Kääpa jõesta,

Leinalugu lainetesta

Peremehel′ pajatanud.

Aga heitkem unevaled,

Kalli poja pettekujud

Kanarbikku kolletama,

Metsadesse magamaie!

Rutakeme radadelle

Tõsilugu tunnistama,

Juhtumiste jälgedelta

Asjasündi ajamaie,

Mis seal mehel magadessa

Sängi pealla siginesid!

Kalevite kallis poega

Polnud kaua põõnutanud,

Kurnand keha unekaisus

Ööde vilul õnnistanud,

Sealap astus sängi äärde

Peipsi soolasortsilane,

Kes ei võinud Kalevida

Valvsail silmil vangistada.

Peipsi tuuslar, sõnatarka,

Mõnes tükis manatarka,

Püüdis unepaelutusel,

Väsimuse võrgutusel

Kangelasta kimbutada.

Pani sõle sõudemaie,

Arbu aga astumaie,

Kaarnakivi keeramaie,

Sõnajala sortsisunnil

Kurje sõnu kandemaie.

Võttis unerohtusida,

Väsitaja võsukesi,

Sõlmis rohud sortsisõnal,

Pistis kimbus pähitsesse

Kalevipoja sängi otsa,

Miska pikad unepaelad

Kanget meesta kütkendasid.

Peipsi tuuslar, sõnatarka,

Kui sai tembud toimetanud,

Kavalused katselenud,

Kiirustelles kandasida

Pistis pakku põgenema.

Öö jõudis, päike tõusis,

Päike veeres, õhtu sõudis

Uuest ööda õmblemaie,

Kordamiste keeritusel

Vanaisa seadusella.

Kallis Kalevite poega

Lebas sängis liikumata.

Virust olid V i l j a n d i s s e

Kiiruskäsud kihutanud;

Alevite sõber noori,

Kalevite kannupoissi,

Juhateli jälgi mööda

Rutuskäsud Peipsi randa,

Kuidas käsku enne kuulnud.

Aga kiiruskäsu kandjad

Kuningat ei leidnud rannast.

Öö jõudis, päike tõusis,

Päike veeres, õhtu sõudis

Uuest′ ööda õmblemaie,

Kordamiste keeritusel

Vanaisa seadusella.

Päevad kasvid nädal pikaks,

Venisid ööd samavõrra;

Kallis Kalevite poega

Lebas sängis liikumata.

Kenam suve ilupäeva,

Õnnerikas rõõmupidu

Kutsus rahvast kauge′elta

Taaramäele mängimaie,

Laia lusti laskemaie.

Laevad tulid Ema laineil

Lustil veteveeretusel

Peipsi rannast T a a r a paika;

Virust, Järvast, Harjust, Läänest

Langes rahvast ligemalle,

Aga keegi kuningada

Neist ei olnud silmal näinud

Ega võinud tema jälgi

Tulles kuskilt tunnistada.

Öö jõudis, päike tõusis,

Päike veeres, õhtu sõudis

Uuest′ ööda õmblemaie,

Kordamiste keeritusel

Vanaisa seadusella.

Kuuksi päevad kasvasivad,

Venis kuudeks ööde vaikus;

Kalevite kallis poega

Lebas sängis liikumata,

Uinus õnnetumat unda.

Juba suve õilmeilu

Närtsind pool′ di nurmedella.

Kalevite kallis poega

Suikus unerohu sunnil

Sortsisõna sidemetes,

Kui üks petis unenägu

Õnneks tuli äratama,

Võimast meesta virgutama.

Unenägu näitas nalja,

Kuidas uue mõõga tera

Paremini painutati,

Valusamast valmistati,

Kõvemaksi karastati,

Tugevamaks taotati.

Mõnusamat mehe mõõka

Teind ei tarka Soome seppa,

Kadund isa lellekene.

Mõõka tehti salamahti

Vaikses varjulises kojas,

Peitelikus kaljupõues.

Keset ilma seisis kaunis

Kõrge mäekünkakene,

Mis ei olnud kõige kõrgem,

Maal ka kõige madalambi;

Mäeharjakene määras

Keskmis-pilve kõrguseni:

Servad mäel sõelusivad

Parajasti pilvesida. -

Sala mäe sügavusse

Seadnud Ilmarise sellid,

Maa-alused meisterid,

Ilusama sepikoja,

Paigutanud tugipaku,

Asutanud alasida,

Kus nad ööd ja pikad päevad

Salatöösid sobitasid,

Tarbelisi toimetasid.

Sepasellid seitsmekesi

Tagusivad teraksesta,

Kallimasta raudakarrast

Mõnusama mõõgatera,

Tugevama tapperiista.

Tagujatel kätejatkuks

Vanast vasesta vasarad,

Teraksega teritatud,

Kõvemaksi kinnitatud,

Varred kuldsed vasarailla,

Pihid pihus hõbedasta,

Miska peeti tulist mõõka,

Pehmitati tulepaistel,

Vopsitie vasarailla.

Sepiliste meister ise,

Ilmarine, imeseppa,

Istus kõrgel kuldsel istmel,

Vahtis kulmu varju alta

Nooruslikul nugissilmal

Sellikeste sobitusi:

Kuhu vopsud kopsitati,

Vasaraga vajutati.

Sealap astub argsel sammul

Kahvatanud mehikene

Üle läve sepikotta,

Lehvib teretelles lakka;

Pead küll mees ei painutanud

Ega kõverdanud kaela.

Verevermed katsid kaela,

Verevermed vammustagi,

Verepiisad palgeida,

Teised suulla tarretanud.

Võõras meesi viskamaie,

Palveil nõnda pajatama:

"Ärgem kulutagem terast,

Raisakem siin kallist rauda

Mõrtsukalle mõõgateoksi!

Kalevite kange poega,

Kui tal mõistus vihakütkes,

Siis ei hooli sõpradesta,

Surmab kas või sugulase,

Mõrtsukana tapab meistri,

Surmab mõõga sünnitaja.

Minu isa tegi mõõga,

Meie, vennad kolmekesi,

Isal ala abimehed,

Toimetime rasket tööda

Seitse aastat seisemata.

Mis meil palgaks paisatie,

Vaevatasuks vistie?

Mina, sepa vanem poega,

Soome meistri sellikene,

Osavama abimeesi,

Pidin peada puistamaie,

Noorelt nurmel närtsimaie, -

See′p meil palgaks paisatie,

Vaevatasuks visatie."

Kalevite kange poega

Tahtis võõra valelikuks,

Keelekandjaks nimetada,

Tahtis lugu tähendelles

Asja sündi avaldada;

Aga vana Tühja poega

Luupainaja piinamas,

Köitis liikmed kammitsasse,

Kui oleks raskem kaljukivi

Rõhund temal rindasida.

Tema püüdis paelust päästa,

Katkendada kütkeida.

Higi voolas piki otsa,

Kattis kastel kõike keha:

Liikmeid ei võind liigutada

Ega keelta painutada.

Juba katsus viimist jõudu

Rammukamalt raputada,

Kui oleks tahtnud kaljut murdes

Pihuks kõike pillutada.

Kui see tuulehoo kohin

Marul merelaineid murrab,

Kärgatavam Pikse kärin

Kaljusida kõigutanud,

Kisendelles kange meesi:

"Valelikku!" - kargas püsti,

Kippus meesta karistama,

Valelikku vemmeldama.

Praegu tõusev päikene

Punal taevast palistamas,

Puistas udupilved pakku.

Kahvateli tähekesed

Suikumaie taeva serva.

Kaste hiilgas murupinnal,

Vaikusvarjus ümberringi

Öörüpest tõusnud ilma.

Sestap märkas kange meesi,

Kallis Kalevite poega,

Kuidas praegu nähtud kujud

Petis unenägu olnud;

Aga sest ei saanud aru,

Et ta seitse nädalada

Sängi süles oli suikund.

Kalevipoeg, kange meesi,

Siruteli üle sängi

Jalad maha muru peale,

Istus sängi serva peale,

Võttis pisut linnupetet,

Enne kui ta tõttas teele.

Pihkvast toodud lauapurust

Leidis lõhkemata laudu

Killukeste keske′elta

Väga vähe veel valida,

Mis ei maksnud pikka käiki,

Raske tee rändamista.

Kalevipoeg pajatama:

"Mis ma risuriismeida,

Katkend lauakildusida

Koju hakkan kandemaie,

Mis ei maksa mehel käiki!

Parem lähen Peipsi taha

Tuttaval teel tagasi

Laudu uuest′ otsimaie,

Linna tarbeks lunastama."

Peale nõupidamista

Tõttas jälle tallamaie,

Rutul sammul rändamaie.

Kui ta pikil teedekäigil

Juba järve äärde jõudis,

Kostis kogemata kisa,

Poisikese nutupilli

Kaugelt tema kuulmeisse.

Silmi kaugel′ sirutelles

Üle laia lagediku,

Nägi nurmel lambakarja

Kriimusilma kimbatuses

Kohkel parve kogunema;

Karjapoissi kisendelles

Hädas appi hüüdemaie.

Kriimusilma küünte vahel

Lõdises ju lambakene,

Mis ta karjast mõrtsukana

Teiste seltsist oli toonud.

Vaeselapse ainus vara,

Mis ta kaisus kasvatanud,

Põue peidus paisutanud,

Siputeli hundi suussa.

Kalevipoeg nägi kahju,

Kiskus kiirest′ kivi maasta,

Paiskas kriimusilma pähe,

Miska teda kivi alla

Muljutelles mattanekse.

Lammas pääses lippamaie,

Kargas jälle teiste karja.

Kalevite viskekivi,

Sugulta ei kõige suurem,

Väärati ei kõige vähem,

Seisab praegu sünnitäheks.

Kivista võiks kaksi paari

Veskikive valmistada;

Sõrmejäljed kivi servas

Võiksid väikse vennikese

Parajasti paigutada.

Kalev hakkas järve kaldal

Nõnda nõuda pidamaie:

"Murran maha metsapuida,

Kannan kokku kivisida

Laialt mõne lasukese,

Miska silda seadaneda

Peipsist üle teise poole."

Tegi mõtted tehtavaksi,

Hakkas silda alustama,

Pani alla aluspalgid,

Pani peale põikipalgid,

Kivisida keske′ elle,

Tõkked servade toeksi,

Voolu vastu varjudeksi.

Silda oli sada sammu,

Tuhat juba toimetatud,

Versta viisi üle vete,

Penikoorem Pihkva poole

Kange käega kasvatatud,

Kui üks tuiskav tuulehoogu,

Maru raskem möllamine

Peipsi pani paisumaie,

Lained vahtus lendamaie.

Sild ei jõudnud laintesõudu,

Poolik töö ei tuuletuisku

Pikemalt vastu pidada;

Langes laia lainetesse,

Tuiskas tuulil tuhat tükki

Lõuna vastu lendamaie,

Põhja vastu purjetama.

Kalevite kange poega,

Mees aga kohe mõtlemaie:

"Mis ma tühja mängidessa

Asjatumalt viidan aega

Sillakesta seadidessa!

Õigem tee käib otsekohe

Sihilt läbi sügavuse,

Lausalt läbi lainetesta,

Kust ma enne olin käinud,

Koorma laudu juba kannud."

Enne teele minekuda

Läks ta vähki püüdemaie;

Püüdis mõne pihutäie

Kamalulla kaelakotti.

Mis ta sõrmil mätta′ alle,

Puhul paiskas kalda peale,

Sest sai kolme mehe koorem,

Neljal naisel koju kanda,

Viiel vedu venitada.

Kalevite poega puhus

Lõhandikud lõkke′ elle,

Võttis kotist vähkisida,

Pani tulepaiste′ ella

Kamalutäie küpsemaie,

Miska kõhu manitsusta

Tükati sai täitaneda.

Siisap teeda sammumaie,

Märga rada rändamaie

Piki järve Pihkva poole.

Seni, kui ta teeda sammub,

Kus ei ole kiusatusi,

Võõralikke viirastusi,

Läki teisele luhale

Kuulutusi kuulamaie!

Kui ma kuuldu kukutelles,

Hõbedaida ilmutelles

Käänan Peipsi kallastelle,

Seal tuleb vastu igal sammul,

Tuleb vastu mitu tükki,

Tosin tunnistusetähti,

Mälestuseks jäänud märki.

Peipsi järve kaldapiiril

Nõuka peremehe talus

Valju vanema sundusel

Elas üksi vaenelapsi,

Kasvas karjapoisikene.

Pidi hoidma eide utti,

Pudukarja kaitsemaie,

Tõurakarja hoidemaie.

Vaenelapsi, alaorja,

Saatis karja kauge′ elle:

Lehmad lausa lepikusse,

Vasikad alla vaarikusse,

Lambad laia lagedalle;

Kaitses karja kauni′ isti,

Ehk küll eit ei uuta kuube

Paisand lapsel′ suvepalgaks,

Pika piina lepituseks.

Vaenelapsi, alaorja,

Kukkus kui see kuldakägu,

Laulis leina lepikusse,

Kurvastusi kaasikusse,

Hädapidu haavikusse:

"Oh ma vaene orjalapsi,

Mahajäänud marjukene,

Kel ei isa kaitsemassa,

Ema armu haudumassa,

Vennakest ei veere vainul,

Õde õhtul teretamas,

Sugulast ei soovitamas,

Ligimest ei lepitamas!

Hauda läks mul eidekene,

Kalmu kallis taadikene,

Sõjasurma suikus veli,

Sõsar katkulla kolletas,

Tädi taudilla lõpetas,

Onu õnnetuse kätte,

Lelle suri leinadesse.

Mina aga üksi, vaenelapsi,

Pidin pikki piinamisi

Orjapõlves kannatama!"

Kivi otsa, kännu otsa,

Mätta otsa, murudella,

Kuhu jalga puhatelles

Vaenelapsi aset võtnud,

Murelaulu murretie,

Leinalugu lõksutati,

Kurvastuse kustutuseks,

Leinamise lepituseks:

"Peremees on väga kuri,

Perenaine liiga vali,

Peretütar tuleharki,

Perepoega palju pahem!

Õuekoeral parem olu,

Karjapenil kergem pidu,

Parem pidu, hõlpsam olu,

Kui on vaesel orjalapsel,

Kaitsemata kukekesel!

Mull′ ei anta kehakatet,

Varjajaida vammukseida;

Taat ei raatsi anda toitu,

Eit ei piima lähkerisse,

Miska leina lepitaksin,

Kurvastusta kustutaksin."

Kivi otsa, kännu otsa,

Mätta otsa, murudella,

Väsind jalga viivitelles

Karjapoissi kukutelles

Leinalugu lõksateli:

"Oh mina, isata lapsi,

Oh mina, emata lapsi,

Vanemata vaenelapsi!

Igaüks ütleb minusta:

Lööge seda, see isata,

Lööge seda, see emata,

Vanemata vaenelapsi,

Kel ei tuttavat toeksi

Ega omasta abiksi.

Ülevalt ju ütleb Looja,

Vanaisa kostab vastu:

"Ärge lööge vaestalasta,

Kopsige ei kaitsetumat!

Nutab, vaene, löömatagi,

Halab ilma haigetagi,

Pesemata silmad märjad,

Löömata palged punased!

Kõik tuisud peale tulevad,

Kõik sajud peale sajavad,

Vihmad peale veerevad:

Ei ole kullal kuivatajat,

Hellal eestaseisijada."

Kivi otsa, kännu otsa,

Mätta otsa, murudella

Väsind jalga viivitelles,

Karjapoissi kukutelles

Leinalugu lõksateli:

"Oh mina, halba orjalapsi,

Oh ma, vilets vaenelapsi!

Mul on kodu kurvad sängid,

Ahju ees haletisasemed,

Taganurgas nutusängid!

Ema viidi uksestagi,

Armud läksid akkenasta;

Ema viidi teeda mööda,

Armud käisid aeda mööda,

Sõnad soojad sooda mööda;

Ema hauda kaevatakse,

Armud kaovad kalda alla;

Ema hauda lastanekse,

Armud alla ka vajuvad."

Kivi otsa, kännu otsa,

Mätta otsa, murudella

Väsind jalga viivitelles,

Karjapoissi kukutelles

Leinalugu lõksateli:

"Vaheliku leivakakku,

Kõlgastiku koristusi,

Kuivand leivakoorukesi

Vaeselapse leivamärsis;

Neist pean, vaene orjapoissi,

Närvukene, närimaie;

Kõlkad hambail kõlisevad,

Agan keelepära taga,

Libe keele keske′ ella."

Kivi otsa, kännu otsa,

Mätta otsa, murudella

Kostis vaeselapse kurbus,

Orjalapse ohkamine.

Metsapiiga peenikene,

Haldja tütar ainukene,

Kuulis vaeselapse kaebust,

Orjalapse ohkamista;

Tõttas armu toomaie,

Abi lapsel′ andemaie,

Kurvastusi kustutama,

Leinamisi lepitama.

Õhtul hilja, kaste eella

Laulis tamme ladva seesta,

Häälitselles paksest lehist:

"Ära nuta, poisikene,

Ära leina, vaenelapsi!

Kui sa lähed enne koitu,

Vara enne valge′eda

Kodunt karja saatemaie,

Leiad õnne karjateelta,

Rõõmu raatmaa radadelta.

Pane põue paisumaie,

Kaissu sala haudumaie!

Sealtap kasu siginekse,

Õnne hiljem õitsenekse."

Kui siis poissi enne koitu,

Vara enne valge′eda

Karja läinud saatemaie:

Mis ta leidis karjateelta?

Leidis lõokese muna

Krookslehe hõlma alta.

Tamme ladvast tulnud laulu

Targalt meelde tuletelles,

Võttis vaene orjalapsi

Maasta lõokese muna,

Mähkis nartsukese narma,

Hellalt villade vahele,

Pistis põue paisumaie,

Sooja kaissu haudumaie.

Mis seal munast kasvanekse?

Munast kasvas neljajalgne

Pisukene hiirepoega.

Poissi mähkis hiirekese

Narmalise nartsu sisse,

Hellalt villade vahele,

Pistis põue paisumaie,

Sooja kaissu haudumaie.

Mis seal hiirest märkanekse?

Mis seal kaisus kasvanekse?

Kasvas hiirest kassikene.

Poissi mähkis kassikese

Narmalise nartsu sisse,

Hellalt villade vahele,

Pistis põue paisumaie,

Sooja kaissu haudumaie.

Mis seal kassist kasvanekse,

Suuremada sündinekse?

Kassist kasvas koerukene,

Paisus kena kutsapoega.

Poissi mähkis kutsapoja

Narmalise nartsu sisse,

Pistis põue paisumaie,

Sooja kaissu haudumaie.

Mis seal koerast kasvanekse,

Suuremada sündinekse?

Koerast kasvas lambatalle,

Tallest kena emalammas,

Ilus valge villakandja.

Nüüd ei nuttu nurmedella,

Leinamist ei lepikussa

Ega kaebust kaasikussa.

Nüüdap rõõmus vaenelapsi,

Õnnerikas orjapoissi;

Ehk küll kuusi kurja temal,

Viis küll valju vaevaselle,

Ei ta hooli nende kurjast:

Lammas leina lepitamas,

Kurvastusi kustutamas.

Vaenelapsi, alaorja,

Hoidis oma lambakesta

Nii kui silmaterakesta,

Kattis kuuehõlma alla,

Kui oli vihma veeremassa,

Külma peale kippumassa.



KALEVIPOEG

Soovituseks | Sissejuhatuseks

I | II | III | IV | V | VI | VII | VIII | IX | X

XI | XII | XIII | XIV | XV | XVI | XVII | XVIII | IXX | XX





Info digiteeritud väljaande kohta


See e-raamat pärineb Vikitekstidest[1]. See on eestikeelsete vabade alliktekstide varamu, mida luuakse vabatahtlike koostööna.

Me levitame digiteeritud tekste tasuta, võttes aluseks teosed, millede autoriõiguste kehtivus on lõppenud või mis on avaldatud vaba litsentsi all. Sa võid meie e-raamatuid kasutada mistahes otstarbel Creative Commons Attribution-ShareAlike 3.0 Unported[2] litsentsi või GNU FDL[3] litsentsi tingimustel.

Uued kaastöölised on Vikiteksidesse teretulnud. Võimalik, et selle raamatu digiteerimisel on mõned vead sisse jäänud. Sa saad nendest teada anda sellel lehel[4].

Seda e-raamatut aitasid luua:

[Kaastööliste nimekiri vastavalt päringule välja jäetud.]





* * *



↑ http://et.wikisource.org

↑ http://www.creativecommons.org/licenses/by-sa/3.0

↑ http://www.gnu.org/copyleft/fdl.html

↑ http://et.wikisource.org/wiki/Vikitekstid:%C3%9Cldine_arutelu





