Kalevipoeg


					Friedrich Reinhold Kreutzwald





Exported from Wikisource on 15. märts 2022





Viieteistkümnes lugu





Kui mind külad kuuleksivad,

Mõisad mõtteid mõistaksivad,

Vallad vastu võtaksivad,

Mis ma laulus lõksutelen, -

Siis ehk läheks mõni lapsi

Pappisida palumaie,

Mustikuubi kummardama,

Et nad heldest′ võtaksivad

Laulukukke lunastada,

Vihavaenust vabastada.

Kullid tulid kiskumaie,

Kaarnad sulgi katkumaie,

Kirikuhakid kiusamaie,

Enne kui lapsi lagedalle,

Pojukene päevapaiste,

Väeti veeres vainiulle.

Need on karjalapse laulud,

Teopoiste trallikesed,

Korrapiiga kõõrutused,

Vanaeide vokilaulud,

Targemate tahtemata,

Suuremate sundimata,

Kõrgemate käskimata!

Lapse lustid, lapse leinad,

Noore nurme nukukesed,

Kevadised ehakujud,

Videviku viitekesed.

Kallis Kalevite poega!

Kui oleks teadnud, võinud teada,

Mis tuleb sammu segamaie

Ja su käiki kütkendama,

Ehk sa oleks enne sündi,

Enne emast ilmumista

Kartes juba läinud kaevu.

Laulik, kui ta lusti luhal

Korra läinud kõndimaie,

Teelta ei enam tagane

Ega käikida kõverda.

Penid meest ei aja pakku,

Koerad rõõmukäigilt metsa!

Haugub M u s t i külamurult,

Krantsikene karjamaalta,

T u k s u külatänavasta:

Mees ei koeri meelitama,

Kadedaid ei kartemaie. -

Läki laululuhtadelle,

Kalevite küngastelle,

Alevite aasadelle,

Sulevite soode peale,

Neiukeste nurmedelle

Ilulilli noppimaie!

Kalevite kange poega

Saand ei sammu veel sadatki,

Tuhatki ei mööda teeda

Kodu poole kõndimaie,

Kui ju kiusajate karja

Kihuteli tema kannul

Sammusida sõlmimassa,

Kiiret käiki kütkendamas.

T ü h i-taati, see tulekse

Seitsmekümne selli seltsis

Kalevida kiusamaie;

Tahtis kälimehe tüli,

S a r v e-taadi segadusta

Mehepojal ära maksta,

Tuhande võrra tasuda.

Noorem piiga peenikene

Silmasida sirutelles

Vaenlasi vaatanekse,

Vitsakesta vibutama,

Ise nõnda häälitsema:

"Vibutele, nõiavitsa,

Sigitele soovimista!

Moonda see maa mereksi,

Luhad laialt laineteksi,

Võsukesed vetevooksi!

Ette silda sünnitele,

Taha vetta veeretele!

Silda ette sõudijalle,

Kullakoorma kandijalle;

Vetta taha vaenlastelle,

S a r v i k-taadi sellidelle!"

Kuidas piiga pajatanud,

Varsti nõiavitsa võimul

Lugu nõnda luuaksegi:

Lage lainetas merena,

Vetevooge veereteli,

Tuulekiigul kiiguteli.

Aga kindel silda kannab

Kuivi jalu Kalevida

Üle laiade lainete;

Sammu ette sündis silda,

Kanna taha kasvas vesi

Vahtu kõrgele visates,

Tühja poegi takistelles,

Kes kui kanad kõrgelt õrrelt

Merekaldalt kahju nägid,

Kuidas kullikene küüsis

Värvukese poja viinud;

Kulli siiski kinnitada,

Tiibadesta takistada

Mehikeste nõu ei näinud.

Sarvik-taadi sellikesed

Võõrast lugu vaatamaie,

Isekeskis imestama:

Kustap meri murudelle,

Lained tulnud lagedalle?

Vana T ü h i küsimaie:

"K a l e v i p o e g, kulla venda,

Kas sa viisid kodukanad,

Tedrekesed meie toasta,

Kasulapsed kamberista?"

Kalev mõistis, kostis vastu,

Pilkamisi pajateli:

"Vistap viisin, vennikene,

Kogemata kodukanad,

Tedrekesed teie toasta,

Kasulapsed kamberista;

Viisin neiud valge′ elle,

Kudruskaelad kosjateele,

Peiuratsu radadelle."

T ü h i teist kord′ küsima:

"Kalevipoeg, kulla venda,

Kas sa võitsid kälimehe

Võidumängil vainiulla,

Torkasid teda teibana

Sõmerliiva seisemaie,

Sügavasse sõmerliiva?"

Kalevipoeg kostis vastu,

Pilkamisi pajateli:

"Küllap võitsin kälimehe

Võidumängil vainiulla,

Torkasin teda teibana,

Kust, kui kontisid ei murdnud,

Süüd ei mulle sündinegu!"

T ü h i jälle küsimaie,

Pikemalta pärimaie:

"Kalevipoeg, kulla venda,

Kas sa koogiküpsetaja

Vanaeide vangistasid,

Lukutasid hiirelõksul

Leivakasti lebamaie?"

Kalevite poega kostis,

Pilkamisi pajateli:

"Vistap panin, vennikene,

Koogikese küpsetaja

Vanaeide vangikirstu,

Lukutasin hiirelõksu

Leivakastie lebama,

Ummuksesse undamaie,

Kus, kui kirp ei äratanud,

Memmekene praegu magab."

T ü h i-taati küsimaie,

Asja otsust ajamaie:

"Kalevipoeg, kulla venda,

Kas ehk võtsid mõõga varnast,

Salamahti sõjasaha,

Riisusid S a r v i k u raua?"

Kalev mõistis, kostis vastu,

Pilkamisi pajateli:

"Vistap võtsin, vennikene,

Võtsin mõõgakese varnast,

Sõjariista sängiseinast,

Riisusin Sarviku raua.

Varn ei kanna vaenuriista,

Sängisein ei sõjasahka!

Mõõk on loodud mehe oma,

Mees ei maksa mõõga väeta

Ega mõõkagi meheta."

T ü h i jälle küsimaie,

Pikemalta pärimaie:

"Kalevipoeg, kulla venda,

Kas võtsid kälime′e kübara,

Käppasid ka soovikaabu

Sängi tagant seina pealta?"

Kalevite poega kostis,

Pilkamisi pajateli:

"Küllap võtsin, vennikene,

Võtsin kälime′ e kübara,

Käppasin ehk soovikaabu

Sängi tagant seina pealta.

Ei seda kaapu enam kanta

Põrguliste poege peassa:

Ju see kaapu kõrbenudki,

Soovikübar söeks põlenud,

Tuisanud juba tuhaksi."

T ü h i-taati küsimaie,

Pikemalta pärimaie:

"Kalevipoeg, kulla venda,

Kas sa käisid kullakambris

Vana vara võttemassa,

Taalerida tabamassa,

Puduraha puistamassa,

Vana vaske varastamas?"

Kalevite poega kostis,

Pilkamisi pajateli:

"Küllap käisin, vennikene,

Kogemata kullakambris

Vana vara vaatamassa,

Taalerida tabamassa,

Kullariismeid korjamassa;

Ei ma puutund puduraha,

Ei ma hävitand hõbedat

Ega vaske varastanud.

Võtsin kotitäied kulda,

Paari tündrit taalerida.

Koristasin väikse koorma,

Kirstust kümne hobu võrra,

Kahekümne kabu osa;

Võtsin koorma vana vara,

Kuue vaka võrra kulda."

T ü h i jälle küsimaie,

Asja otsust ajamaie:

"Kalevipoeg, kulla venda,

Kas sa võtsid nõiavitsa,

Vargsi sillavalmistaja?"

Kalevite poega kostis,

Pilkamisi pajateli:

"Vistap võttis, vennikene,

Nõiavitsa neiukene,

Sõstrasilm sillategija.

Võim ei lähe vitsa võtma,

Ramm ei raagu varastama."

T ü h i-taati küsimaie,

Pikemalta pärimaie:

"Kalevipoeg, kulla venda,

Kas sa kanadelle kurja,

Masajalgadelle mõnda

Kahjulikku kasvatanud,

Süüdelikku sünnitanud?"

Kalev mõistis, kostis vastu,

Pilkamisi pajateli:

"Vistap vastan, vennikene,

Kõnelen ehk teisel korral,

Mis ma kambris kanadelle,

Masajalgel mängidessa

Öösel õnneks olen annud,

Salamahti sobitanud."

T ü h i viimaks küsimaie,

Asjalugu ajamaie:

"Kalevipoeg, kulla venda,

Kas sa tahad teisel korral

Tüli tulla talitama?"

Kalev mõistis, kostis vastu

Pilkamisi pajatelles:

"Kes võib teada, vennikene,

Kuidas lugu veel lähekse,

Kuidas tuuli tuiskanekse.

Kui mul puudub kopikaida,

Ehk siis tulen teisel korral

Kullakambrit koristama,

Taalrikirstu tühjendama,

Talitan ehk vanad tülid

Ühes uute võlgadega."

Siisap tormas T ü h j a-taati

Seitsmekümne selli seltsis

Kodu poole punumaie,

Kui oleks taskus tulekübe,

Parmu püksis pakitamas.

Kui ma kiuste piigateelta,

Neiu noorte radadelta

Kalevite sammud käänan

Teise talu tallermaale,

Teise põllu peenardelle,

Teise raatmaa radadelle,

Siis pean andeks palumaie:

Tükk on jutust läinud tuulde,

Teine vete veeretatud.

Päevakese viimne paiste

Punateli puielatvu

Kullakarva läikimaie,

Enne kui ta eha rüppe

Küünlakese kustuteli.

Kalevite kangel pojal

Täna palju talitusi,

Palju meelepahandusi

Juba mitmel puhul olnud,

Sellepärast koorem selga

Mehel rohkem muljunudki,

Pihasooni pigistanud.

Videvikul viskas koorma,

Lauad maha lagedalle,

Kullakotid künka äärde,

Istus maha muru peale

Pisukesti puhkamaie,

Võttis leiba, kastis keelta

Kurnand keha karastuseks.

Sängikese seadmisega

Väsind mees ei aega viitnud,

Heitis maha muru peale,

Padjaks kivi pea alla;

Tahtis puhu puhkaneda,

Seljasooni sirutada,

Püüdis mõtterasket peada

Kastevilus kergendada.

Sõnumid, mis täna saanud,

Kuulutused olid kurjad:

Alevipoja avaldused

Tunnistanud lugu tõeksi,

Kuidas tema nõiakütkes,

Sortsilase sidemetes

Seitse nädalat suikunud,

Mäletamata maganud.

Seni oli raske sõda,

Vereahne vaenuvanker

V i r u s viletsusevaeva,

A l u t a g a hädaohtu,

Surma rasket sünnitanud.

Kuus oli kurbi kuulutusi,

Seitse viletsaid sõnumeid,

Mis nüüd mehel mõtteida

Murul raskelt muljusivad;

Võind ei uni vangistelles

Tükil ajal silmatera

Vaiba alla varjutada.

Viimaks võitis ööde vilu,

Karastava kastekülma

Magamisel mehe mõtted.

Veel ei olnud väsimusel

Kaua Kalevite poega

Selga murul sirutanud,

Kui ju külge kastes märga

Puusadesse puutunekse.

Juba niude niisutaja

Kõrgemalle kasvanekse,

Kippus kaela kastemaie,

Pea külge puutumaie,

Ega osand esiotsa

Raske une rammestusel

Magaja sest märku saada,

Kas see küljekastemine

Unenäo või tõe tegu.

Seda teavad seletada,

Targemini tähendada,

Kes on asja ise katsund:

Kuidas uinu alustusel

Unenäo ilmutused

Tõekirja tumendavad;

Sügavama une sülest

Öösel hõlpsam ärkamine

Kui sest esimesest unest.

Kalevite kange poega,

Mees ei mõistnud sooja märga,

Kurakülje kastijada

Mitte meelel mõistatada,

Unepaelust pääseneda.

Juba laiad lainekesed

Hädaohtu ähvardelles

Kippusivad meesta katma,

Sest et sooja märja sooned

Kõrgemalle kasvanesid.

Õnneks pääses unepaelust

Mehepoega märkamaie,

Enne veel kui vetevood

Teda läinud lämmatama.

Unekammitsasta kistes,

Silmasida selitelles

Hakkas tema ümberkaudu

Võõralikku vaatamaie:

Kustap läte lagedalle

Suure oja sünnitanud?

Silmasihil nägi sõber

Veesilmuse värava,

Kust see läte kukkudessa

Sooja oja sünnitanud.

Üks neist nõianeitsikestest,

Tuuletuuslari tütardest,

Oli künkal kükitelles

Sooja märga sünnitanud,

Miska murul magajada

Hullult püüdis uputada.

Kalevite kange poega

Ajab keha istukille,

Võõritsilmi vaatamaie,

Kust see oja kasvanekse,

Soe allik sündinekse.

Nõianeitsi nalja nähes

Kange meesi mõtlemaie:

Kui ma lätte kiilutaksin,

Soonekesed sõlmitaksin,

Väravada vangistaksin!

Õnnelikul juhtumisel

Puutus kivist peapadi

Kangel mehel käe alla.

Sõrmil kivi sasidessa

Sihtis silmapilgukese,

Viskas kivi vihisedes

Sihti mööda sõudemaie.

Kuhu kivi kukkunekse?

Kivi kukkus õnnekohta,

Sõlmeks ette silmukselle,

Et ei vesiväravasta

Lained pääsend lagedalle.

Nõiataadi tütar noori

Kibedusest kiljatama,

Hädas appi hüüdemaie:

"Tulge, targad taadikesed,

Arstid, tulge aitamaie!"

Aga ei siin arstiabi

Ega tuuslarite tarkus

Võinud viga vähendada.

Pikalisel piinatusel

Pidi neitsi närtsimaie.

Siiski ojasünnitaja,

Vangistatud vesivärav

Praegu asja avaldelles

Mälestusemärki annab.

Mustast kivi tagant mulgust

Siginevad vetesooned,

Raudaoja sünnitajad,

Kuhu Kalev kivi kiiluks

Visand vesiväravasse.

Kalevite kallis poega,

Kui sai oja kiilutanud,

Siruteli väsind selga

Künka äärde kuivikulle,

Heitis uuest′ undamaie,

Kus ei enam kiusajaida

Rahu tulnud rikkumaie.

Kui ta keha karastelles

Viibind juba valge′ eni,

Kirgas Looja kukekene,

Kõõruteli koidukana

Väsind meesta virgumaie.

Unepaelust pääsedessa

Võttis leiba vennikene

Keharammu karastuseks;

Siisap koormat seadidessa

Ladus virna laualasu,

Viskas peale varanduse,

Kaugelt toodud kullakotid,

Taalerite taskukesed,

Tõstis koorma kukla peale,

Õnnesaagi õlgadelle,

Hakkas koju kõndimaie,

Sammusida sirutama.

Ega kodu enam kaugel,

Talu enam metsa taga,

Pesapaik ei linnul peidus.

Tuul ju toonud tervisida,

Õhud õnnesoovitusi

Lesetalu lepikusta,

Kus ei peremeesta kodu.

Võõras võis ehk väravassa

Üksisilmi ootaneda.

Seitsme penikoorma sammud

Kadusivad kiireil kannul,

Veeresivad varba alla.

Polnud mehel pikemalta

Kusagil ei kinnitusta

Ega sammul sidemeida.

Kui ta talu tänavasse,

Veeres vainu väravasse,

Õnnelikult alla õue:

Mis seal sammu sidudessa

Käiki hakkas kinnitama,

Virgul aega viitemaie?

Kaugelt tulnud külaline,

Võõras meesi astus vastu.

Tereteli lakki tõstes,

Seadis sõnad sõudemaie,

Jutu kohe joone peale:

"Kustap, Kalevite poega,

Kustap ostsid lauakoorma,

Lunastasid linnalauad?

Kus need tüved kasvanesid,

Ladvad laial′ lahutasid?

Teha võiks neist tornisida,

Kantsisida kasvatada,

Varjupaika valmistada,

Kindlust sõja kimbutusel."

K a l e v i p o e g mõistis kohe,

Kostis vastu kavalasti:

"Kus need kasvud enne kasvand,

Võsukesed enne venind,

Idud enne idanenud,

Seemneivad enne seisnud,

Sinna sigis suuri salu,

Paisus paksu metsakene,

Kasvas kena kuusemetsa,

Tõusis tugev tammemetsa,

Mitme kohta männimetsa.

Kirves raius kõrge metsa,

Tapper tabas tammemetsa,

Müras maha männimetsa,

Kaoteli kuusemetsa;

Saagi saagis vooge sõudel,

Lõhkus palgid laudadeksi,

Kiskus paksud kildudeksi,

Sealtap leidsin linnalauad,

Kandsin koju koormakese.

Torni neist ei tehtanegi,

Tornid tehakse teraksest;

Kantsi neist ei kasvatata,

Kantsid tehakse kividest."

Külaline kostemaie:

"Luba mulle, kulla venda,

Luba laudu laenuseksi,

Kui ei kaubal taha müüa,

Hinna eesta anda häida!

Mina meister linnalooja,

Kindla koha kasvataja,

Tugeva torni tegija.

Käisin kaugel kõndimassa,

Läbi ilma luusimassa,

Käisin kolmes kuningriigis,

Nelja neitsi nurmedella,

Viie võõra väljadella.

Tulin hilja T a a r a mäelta,

Pika ilu pidudelta,

Kuhu Kalevite poega

Pikisilmi oodatie."

Pikemalta pajatelles,

Viisakasti juttu vestes

Tutvunesid mehed targad,

Sõbrustasid sellikesed.

Kalevite poega kuulis,

Kuidas õnnelikul korral,

Jumalate juhatusel

Ilmakuulus linnalooja,

Kindla koha kasvataja,

Tugeva torni tegija

O l e v i p o e g, hoonetarka,

Teda tulnud teretama,

Võõrsil venda vaatamaie.

Saivad mehed sõbrustanud,

Siisap kaupa sobitama,

Kindlamasti kinnitama,

Et ei hiljem tõuseks tüli,

Vaenulikke vaheasju.

O l e v i p o e g, hoonetarka,

Tõotanud linna teha,

Ilusasti ehitada,

Kindlaks kohaks kasvatada,

Varjupaigaks valmistada.

Kalev pidi kive kandma,

Lisaks tooma laudasida,

Parajaida palkisida,

Tugevaida tammesida,

Mõnusamaid mändisida,

Kõrgemaida kuuskesida

Linna tuluks laanest tooma,

Pealegi veel maksma palka,

Töövaeva taalerilla,

Kullal kätte tasumaie,

Pudutööda penningilla,

Teista hõbelutikailla.

Kui siis Olev õnne pärast

Kolme päeva pidand paastu

Ilma eineivakesta,

U k u kivil ohverdanud,

Koidupiirdel kummardanud,

Ehavalgel abivaimud

Targa tööle toimetanud,

Siis ta pani laastukesed

Kahte kohta hunnikusse,

Andis algamise andeid

Juhtivaile jumalaile,

Taevalistest tarkadelle,

Et nad sipelgate sugust

Tunnistähte ilmsi tooksid:

Kuhu paika elukohad,

Kuhu lojustele laudad

Sündsamalt võiks seadineda,

Õnnelikult ehitada.

Olevipoeg, hoonetarka,

Laastuleiu juhatusel

Hakkas linna alustama,

Kindlat kohta rajatama,

Palke alla panemaie,

Kivisida kohendama,

Nurkasida nöörimaie,

Tugesida toimetama,

Sambaid püsti seadimaie.

Mõistke, mõistke, mehed noored,

Teatage, naised targad,

Arvake, poisid avarad,

Mis seal müüri tehtanekse,

Seinasida säetakse

V i r u kuuskede vilulla,

L ä ä n e leppade vahella,

H a r j u haabade keskella!

Sinna loodi lustilinna,

Kasvatati kindlat kohta,

Kaevati kivikelderid

Varjupaigaks vanadelle,

Tehti kenad elutoad,

Kallid kaubakamberid,

Vikitie viisilisti,

Tasutie targalisti.

Viis oli kirvest vikkimassa,

Sada saagi saagimassa,

Tuhat tapperit tasumas.

Kalev kandis koormakaupa

Linna tarbeks laudasida

Pikal teel P e i p s i tagant,

Kandis kokku tarbepuida,

Tüvikuida tuhandeida

Vana T a a r a tammikusta,

Kandis kive kaugemalta,

Merekaldalt kaljusida,

Munakive murumaalta,

Murdis paasi maapõhjast.

Jättageme sellikesed

Uhket linna ehitama,

Varjupaika valmistama,

Kust saab koda kuningalle,

Peavarju vanemalle,

Kustap Kalev kange käega

Valda suurta valitsema,

Targalisti toimetama,

Sõjakära sulgemaie,

Vaenuviha vaigistama,

Rahva õnne õilmestama,

Kasupõlve kasvatama!

Veeretagem lauluvärtnad,

Kuldalõnga korrutused,

Hõbeheide keerutused

Teisel joonel jooksemaie!

Läki neitsi nurmedelle,

Käharpeade koppelisse

Lugusida luurimaie,

Saladusi silmamaie!

Põrgust toodud piigakesed,

Kenad neiud kolmekesi,

Annud Kalevite poega

Alevite varju alla,

Kalli sõbra kaitsuselle,

Kui ta kurba lugu kuulnud,

Magamise pikkust mõistnud,

Mis tal aega viivitanud.

K a l e v i p o e g pajateli:

"Võta, armas vennikene,

Kodukanad kasvamaie!

Pane pardid pesadelle

Mehepoegi meelitama:

Küll ehk juhtub kosilane

Koidu eella teile käima,

V i r u poissi võttemaie,

H a r j u poissi ahvatama,

L ä ä n e poissi lunastama!"

Alevite armas poega

Nagu kukekene korvis

Kosis kohe kolmandama

Neitsi noore enda naiseks,

Kes kui hernekaunakene,

Oakene õitses õuel.

S u l e v i p o e g, sugulane,

Valitses vanema piiga

Õhtuõnneks enesele.

Kolmas õde, keskemine,

Põrgupiiga peenikene,

Kes ei leidnud armukaissu,

Pidi lesena leinama.

Kui siis seltsissa sõsarad,

Isekeskis imelapsed

Kolmekesi kõndimaie

Tammiku vahel tulevad,

Sarapuumetsa sammuvad,

Teineteiselta küsima,

Noorik noorikulta nõudma:

"Kuidas, sõsar, sinu elu

Armukaisu hellituses?"

Küsimisel′ kostetie:

"Ilus, sõsar, minu elu,

Kena armukese kaisus!

Haigelt õhtul heidetakse,

Tervelt tõustakse ülesse;

Haigus langes alla sängi,

Tõbi põhku puistatie.

Ilus, sõsar, minu elu,

Kuldasängis suikumine,

Kuldapadjus puhkamine!

Kuldaroog mul kaussidessa,

Kuldajook mul kannudessa,

Kuldakäik mul põrmandalla!"

Teine õde tunnistama,

Sõsar nõnda sõnaldama:

"Ilus, sõsar, minu elu,

Kena armukese kaisus!

Siidilla mind viidi sängi,

Siidil tõusen sängistagi,

Siidil sängi seademine,

Siidil padja panemine!

Ilus, sõsar, minu elu,

Kena minu käekäiki:

Kullaksi mind kutsutakse,

Hõbedaks mind hõigatakse!

Laulaksin küll laiemalta,

Meelest läinud mitu lugu,

Keelest mitu kaotasin.

Peast läks mitu pillikesta,

Käest mitu kandlelugu."

Kolmas sõsar pisarkulmul

Saand ei sõna sahkamaie.

Nutupillil kõndis neidu

Teiste järel tammikusta.

Kes see kurbust kustutama,

Leina tuleb lepitama?

A l u t a g a elas tarka,

Laialt teatud tuuletarka,

Kellelt rahvas karjakaupa

Tarkust käisid tabamassa,

Ohus abi otsimassa.

See′ p see neitsikese nuttu,

Leina tahtis lõpetada.

T u u s l a r oli toa teinud,

Elumaja ehitanud

Keset laia lagendikku.

Targa tare tammest tehtud,

Nurgakivid põhja kiirust

Nõialaual looditatud,

Soome soolal sortsitatud.

Nõgimustad nõianöörid

Tegid nurgad nurgeliseks,

Tegid viilud vikeliseks,

Painutasid seinapalgid

Parajasti paarimaie.

Pedajast on aluspakud,

Kuusetüvest küüruspakud,

Uksepiidad pihlakasta,

Lävelauad Lääne lepast,

Lävepakud paaksapuusta,

Parred sirgesta pärnasta,

Vihtelauad vahterasta,

Toalagi toomingasta,

Sarapuusta on sarikad,

Kadakasta katusridvad,

Kirjust kasest katuslauad,

Olvipennid õunapuusta,

Teised pennid peenest puusta,

Kuusmanist kukepennid,

Talapuud olid jalakasta,

Toapõrmand põlvesavist,

Kaetisrohu raagudesta

Sammudega sõtkutatud,

Tuulest tükkie valatud.

Põhjast tulid pobisejad,

Läänemetsast lausunaised,

Tuulissaarest tuuseldajad,

Soomesta soolapuhujad.

T u u s l a r ise, tuuletarka,

Kui ta kaugel kõndinekse,

Laialt ümber luusinekse,

Nägi imeneitsikesi,

Kes kui kanad kõrgel õrrel

Kalevite lauakoormal,

Kullakoormal istusivad,

Laululusti kõõrutasid.

Varju alta vahtidessa,

Salamahti silmatessa

Nägi, kuidas imelapsi

Hiljem anti Aleville

Kasvandikuks kasvamaie;

Nägi kena neidusida,

Imelapsi isekeskis

Naljatelles nurmedella

Päevapaistel mängimassa,

Noorel lustil lõõritamas;

Nägi kena neidusida,

Imelapsi isekeskis

Õhtu ilul vainiulla

Kergeid jalgu kergitamas,

Kiigesõudel kiljatelles

Õnnelugu hõiskamassa;

Nägi kena neidusida

Kuude valgel kolmekesi

Unekaisus uinumassa,

Siidisängil suikumassa;

Nägi kena neidusida,

Imelapsi isekeskis

Kaste piirdel koidu ajal

Punapalgeid pesemassa,

Siidihiukseid silitelles

Kuldakammil kammimassa. -

Ei olnud julgust juurde minna

Ega südant sülle võtta.

Katsus aga kiustekaupa

Piigasida kinni püüda,

Luusis sala nende jälil

Ööd ja päevad ühtepuhku.

Kui nüüd kahel kosilased,

Kanged peiud olid käinud,

Istus õhtuhämarusel

Leskipäine piigakene,

Istus üksi ukse eessa,

Vaatas kuuvalgusella

Leinakuube lepikusta,

Kurbuskuube kaasikusta!

Vaatas närtsind lehekesi

Kuldseid kuubi kudumassa,

Miska suve sammudelle

Sügisesta sõelutakse.

Kui nüüd kullad kahekesi

Kaasa seltsis läksid koju,

Igal kullal kuldakaissu,

Igal armsal armukene:

Polnud keskemisel piigal

Kuldakaasat kaitsemassa,

Armukest ei haudumassa.

Kuhu pidi kanakene,

Parti üksik parve ääres

Pea õhtulla panema:

Kivi juurde, kännu juurde,

Kalju külma kaisutusse,

Pae pessa, pedaka juurde,

Lepa sirge′e süleje,

Kase kalli kaendelaie,

Haava halli hõlma alla,

Kadaka kasuka varju,

Soesaba sõba alla?

Kellel′ kurtma kurvad meeled,

Kellel′ haiged haletsema,

Kellel′ vihad veeretama,

Muretujud tunnistama?

T u u s l a r mõtles, tuuletarka:

"Õnnetund on mulle tulnud,

Armu mulle osaks antud!"

Kargas paksust põõsastikust

Kui see kulli kanadelle,

Võttis neiu varga volil,

Kulliküüsil käte peale,

Sulges kinni piiga suuda,

Et ei vaene kiljatama,

Appi saand ei hüüdemaie.

T u u s l a r tõttas kodu poole,

Tahtis saaki varju taha,

Lapse viia luku taha,

Püüda seal siis piigakesta

Mesikeelil meelitada,

Lahkelikult lepitada,

Armupalveil ahvatada.

Kui nüüd kanged kälimehed

Noorikute nuttemisest,

Sõstrasilma pisaratest

Sündind asja aru saanud,

Kuidas kana kulliküüsil

Viidud võõra välja peale,

Hani teise allikalle,

Parti teise parve äärde,

Luike teiste lainetelle,

Saatsid kohe sõbrakese,

Kergel jalal kannupoisi

Neitsi jälgi otsimaie.

Linnukeelte läkitusel

Oli kolmandamal õhtul

Noormees neitsi jälgi näinud.

Käänas kiirest′ kodu poole

Sõpradelle sõnaldama.

S u l e v i p o e g sõitis sõtta,

A l e v i p o e g vaenuteele,

Sõbrad surmaradadelle;

Läksid piigat päästemaie,

Kana kullilt kiskumaie,

Varga küüsist vallandama.

Hädaohu ähvardusel

Tegi tuuslar, tuuletarka,

Sortsisõna sünnitusel

Laia järve lainetama

Varjuks vaenulaste vastu.

Imelugu ilmumine

Tegi tüli tulijaile:

Lootsikut ei olnud leida,

Paati saada parajada,

Miska üle lainte minna.

A l e v i p o e g, armas venda,

Kes see kodunt õnnekorral

Võtnud nõiavitsakese

Sõjateele saatijaksi,

Vitsakesta vibutama,

Ise soovil pajatama:

"Silda ette sünnitele,

Silda ette sammujalle!"

Silmapilgul sündis silda

Penikoorma pikkusella.

Sõitsid mehed üle silla,

Kanged mehed kahekesi

Tuisates tuuslari talusse;

Lõhkusivad ukselukud,

Puistasid piidad puruksi,

Tapsivad siis tuuletarga,

Päästsid vangist piigakese,

Panid tuuslari talule

Tulekuke katukselle.

Tuhaksi läinud talusta

Jäänd ei enam jälgesida

Muud kui rajakivi müürid.

Kes see juhtub õnnekorral

Suveööl seal astumaie,

Küll see kuuleb kaebamisi,

Leinamise lugusida,

Miska tuuslar, tuuletarka,

Hävituse äpardusta,

Kena koja kadumista

Ohkab tuulehoogudelle.

O l e v i p o e g, hoonetarka,

Kosind hiljem kolmandama

Kasvandiku kodukanaks,

Keda kanged kälimehed

Varga volist olid päästnud.

Nõnda olid neitsid noored,

Põrgust pääsend piigakesed

Hüva õnne juhatusel,

Sugulaste soovitusel

Kange meeste kaasaks saanud;

Olid poegi rohkel rüpel,

Sugu kuulsat sünnitanud:

Kellest vanapõlve kõned

Sada sala sahkanevad,

Tuhat tükki tunnistavad.



KALEVIPOEG

Soovituseks | Sissejuhatuseks

I | II | III | IV | V | VI | VII | VIII | IX | X

XI | XII | XIII | XIV | XV | XVI | XVII | XVIII | IXX | XX





Info digiteeritud väljaande kohta


See e-raamat pärineb Vikitekstidest[1]. See on eestikeelsete vabade alliktekstide varamu, mida luuakse vabatahtlike koostööna.

Me levitame digiteeritud tekste tasuta, võttes aluseks teosed, millede autoriõiguste kehtivus on lõppenud või mis on avaldatud vaba litsentsi all. Sa võid meie e-raamatuid kasutada mistahes otstarbel Creative Commons Attribution-ShareAlike 3.0 Unported[2] litsentsi või GNU FDL[3] litsentsi tingimustel.

Uued kaastöölised on Vikiteksidesse teretulnud. Võimalik, et selle raamatu digiteerimisel on mõned vead sisse jäänud. Sa saad nendest teada anda sellel lehel[4].

Seda e-raamatut aitasid luua:

[Kaastööliste nimekiri vastavalt päringule välja jäetud.]





* * *



↑ http://et.wikisource.org

↑ http://www.creativecommons.org/licenses/by-sa/3.0

↑ http://www.gnu.org/copyleft/fdl.html

↑ http://et.wikisource.org/wiki/Vikitekstid:%C3%9Cldine_arutelu





