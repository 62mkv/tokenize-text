Kalevipoeg


					Friedrich Reinhold Kreutzwald





Exported from Wikisource on 15. märts 2022





Seitsmes lugu





Päike paistis puie ladvul,

Õhtu õlal ripakille,

Väsind varjud venitasid

Vaikusvaipa üle muru,

Rahu rüüdi metsadelle;

Leinakase lehiskaisust,

Muretishaava rüpesta,

Kuuse kuldakübarasta

Hüüdis üksik laululindu

Päeva lõpetuse lugu,

Hüüdis õhtu viludusel

Loojal′ kiitust ilmutelles,

Tänu targema taadile.

Kalevipoeg, kangelane,

Kui oli pääsend une paelust,

Väsimuse volidusest,

Hakkas silmi selitelles,

Laugusida lauhutelles

Arvamisi arutama,

Tahtis meelde tuletada,

Möödaläinut mälestada,

Mis kui närtsind unenägu,

Kolletanud kujukene

Tema luulemises läikis.

Viimse aja sammu-astmed

Polnud selget jälge jätnud.

Sügiseses udusombus,

Põualises pilvesuitsus

Seisid eilsed sündimised:

Kas ta Soomes ehk kas Saares

Pikki lustisid pidanud,

Kas tal Turgist tulnud tüli,

Taplust olnud Tuura rajal,

Sest ei teadnud tema selgest.

Sepa poja surmamine,

Vaga vere valamine

Ei teind muretise mulju

Ega kahetsuse koormat.

Kallis Kalevite poega

Tõttas jälle tõukamaie,

Kiirel kihul rändamaie,

Kuni küngas jõudis kätte,

Kust ta tulles mööda käinud.

Kõndis päeva, kõndis kaksi

Läbi laiu lagedaida,

Jõge mööda, mäge mööda,

Läks siis laiast laanest läbi,

Kõndis tüki kolmat päeva

Pikal sammul ranna poole.

Merekaldal kalju kütkes,

Kindlas ahelate kütkes

Seisis tuuletarga lotja,

Tuuslar-taadi paadikene.

Kalevite poega võttis

Surmas hangund sortsilase

Paadikese päranduseks,

Võttis laeva lepituseks,

Et ei olnud eite leidnud.

Kalevite kallim poega

Päästis lahti paadikese

Ahelate kütkendusest;

Istus ise lootsikusse,

Võttis mõlad võimsa kätte,

Hakkas kiirul aerumaie,

Kodu poole püüdemaie,

Pani purjed paisumaie,

Riided tuulde rippumaie.

Tuulehoogu tõukas tagant,

Laine lükkas lustilikult

Veeretelles Viru poole.

Vete pinnal mängis mõla

Sõudja sunnil kiirustelles,

Teine käsi pidas tüüri,

Et ei paati teelta pääse.

Kalevite poeg ei väsi;

Piht on mehel pihlakane,

Õlanukid õunapuusta,

Käsivarred vahterased,

Küünarnukid künnapuusta,

Sõrmelülid sõsterased,

Sõrmeküüned kuslapuised,

Raudarammu kõiges kehas.

Tuulehoogu tõukas tagant,

Laine lükkas lustilikult

Veeretelles Viru poole.

Kalevite poega laulis:

"Läksin merel′ mängimaie,

Lainetesse laulemaie,

Aerud kuldased käessa,

Hõbedasta aeruvarred.

Mis mull′ vastu juhtunekse?

Tuli vastu pardiparvi,

Alla lainte lagleparvi,

Peale lainte luigeparvi,

Keskelt kena haneparvi.

Läksin merel′ mängimaie,

Lainetesse laulemaie,

Aerud kuldased käessa,

Hõbedasta aeruvarred.

Mis mull′ vastu juhtunekse?

Vastu tuli kolme laeva:

Üks oli noorte naiste laeva,

Teine targa naiste laeva,

Kolmas noorte neiukeste,

Kena piigade paadike.

Seal oli palju piigasida,

Sõstrasilma sõsaraida,

Tüdrukuid tosinakaupa;

Kuldakindad neil käessa,

Hõbesõrmuksed sõrmessa,

Siidisärgid neil seljassa,

Udukirjad käikseilla,

Kallid taalrid kaela ümber,

Sõled suured rindadella,

Pärjad peassa päevakirja.

Uhked neiud ülekaupa

Hakkasid mind armastama,

Kurjast mulle kippumaie.

Mina vastu kostelesin:

"Olge vaita, kanakesed!

Jätke nuttu, nukrad linnud!

Küllap tuleb õnneõhtu,

Pääseb paistma parem päike,

Kus teil õnned õitsevad,

Tõusvad teile poolekesed,

Kasvavad teil kaasakesed,

Kuhu teil õnned osanud,

Kuhu teil jaod jaetud;

Kalevist ei kasva kaasat,

Ei sest poisist teie poolta."

Tuulehoogu tõukas tagant,

Laine lükkas lustilikult

Veeretelles Viru poole;

Vete pinnal mängis mõla

Sõudja sunnil kiirustelles,

Teine käsi pidas tüüri,

Et ei paati teelta pääse.

Vinged meretuulekesed

Viisid paati Viru poole,

Lõuna vastu lootsikuda.

Vinged meretuulekesed

Päästsid peada liigu purjust,

Humalaviha hullusest;

Siiski selget seletusta

Viimsest vaenulikust pidust,

Sepa kojas tõusnud tülist

Kangelasele ei saanud.

Mis siin lugu tõendasid,

Olid tundsad veretähed,

Verejäljed mõõga küljes,

Veremärgid vammuksessa.

Tuulehoogu tõukas tagant,

Laine lükkas lustilikult

Veeretelles Viru poole.

Juba keskiööde kate

Peitis kinni merepinda,

Juba sõela seisis servi,

Vardad vastu valge′eda,

Kui üks kerkiv kujukene

Merepinnal üles paisus.

Kalevipoeg, kangelane,

Tundis tähtsa saare kalda,

Kus ta tulles kogemata

Saare neidu sõbrustanud,

Armu kaisus kiigutanud.

Piiga laulud, piiga armud,

Piiga kisakiljatused,

Kole merrekukkumine,

Lainetesse uppumine

Tulid kangelase meelde,

Segasivad mõtted sompu,

Murdsid meele muredelle.

Kalevite kallim poega

Tahtis tasaselta sõudes

Saare rannast mööda sõita,

Kartis isa kurvastada,

Hella eite ehmatada,

Kes veel lille leinasivad,

Neidu noorta nuttasivad.

Kuule, kuule, mis sealt kostab,

Mis seal laulab lainte langul?

Eks see ole piiga helin,

Neitsikese noore laulu,

Kadund kana kõõrutused,

Mis seal tõuseb lainetesta,

Kerkib vaiksest vetevoodist?

Kalevipoeg sulges sõudu,

Pani aerud ääre peale,

Paadi serva puhkamaie,

Hakkas lugu kuulamaie.

Piiga vari vete peidust

Helkis aga lainetesta,

Vilistas kui vesilindu,

Pajatas kui pardikene:

"Neiu läks merre kiikumaie,

Lainetesse laulemaie,

Laps läks meelta lahutama,

Ülekohtu unustama,

Kurbusida kustutama.

Veli sõidab vete veerul,

Sõidab laia lainetella,

Sõsar suigub salasängis

Peidukambri sügavuses.

Mis seal läigib lainetessa,

Mis seal välgub vete pinnal;

Mõõka läigib lainetessa,

Veri välgub vete pinnal;

Paneb lained lõkendama,

Neiu palged punetama.

Oh sa venda vereahne,

Armul eksind poisikene!

Miks sa vagalista verda

Vihal läksid valamaie?

Miks sa kodukanakesta,

Oma taadi tuvikesta

Murul pidid muljumaie?

Läksin merre kiikumaie,

Lainetesse laulemaie,

Laps läks meelta lahutama,

Ülekohut unustama,

Kurbusida kustutama.

Mis seal läikis lainetelta?

Veri läikis lainetelta.

Veli sõitis vete pinnal,

Mõrtsukmõõka läikis puusas,

Veri välkus mõõga küljes,

Pani lained lõkendama,

Neiu palged punetama,

Närtsind lille õilmitsema.

Sõsar suigub salasängis

Vete vilu vaiba alla,

Lainte kätki kiigutusel.

Oh sa vereahne venda,

Armul eksind poisikene!

Miks sa vagalista verda

Vihal läksid valamaie?

Miks sa kodukanakesta,

Oma taadi tuvikesta

Murul pidid muljumaie,

Noore rahu raiskamaie,

Sõsarada sundimaie

Surmasängi suikumaie?

Kahekordne verevõlga

Velje rahu rikkumassa.

Veli aga sõidab vete pinnal,

Sõsar suigub salasängis,

Vete vilu vaiba alla,

Lainekätki kiigutusel.

Veljel rasket võitlemista,

Rasket võla vastamista

Vaga vere vaigistuseks,

Ülekohtu kustutuseks,

Liiatööde lepituseks,

Mis ta korra kogemata,

Teise korra tahtemata

Võlakoormaks veeretanud.

Oh sa vilets veljekene,

Pikk on sinu võlapõlvi!

Läksin, neidu noorukene,

Merekalda mängimaie,

Lainetesse laulemaie,

Paha tuju puistamaie:

Sinna ma, kana, kadusin,

Sinna surin, linnukene,

Sinna, noori, ma nõrkesin,

Sinna, lilleke, närtsisin!

Ära nuta, eidekene!

Ära kaeba, taadikene!

Merella on minul kodu,

Lainte all mul salatare,

Kalakudus kambrikene,

Mereudus pesakene,

Minul on vilussa sängi,

Kena kätki lainetessa;

Kalevid mind kiigutavad,

Sulevid mind suigutavad.

Oh sa vilets vennakene,

Pikk on sinu võlapõlvi!

Oh sa vilets veteveerel:

Millal sindki sängitakse,

Rahurüppe uinutakse

Pikast piinast puhkamaie?" -

Närtsind neitsi leinalaulud,

Kalli varju kaebamised,

Mõistusõnad lainte sängist,

Pajatused mere põhjast

Kurvastasid Kalevida,

Nukrastasid noorta meesta.

Leinameelel luulemised

Sigitasid igatsusi,

Kasvatasid kahetsusi.

Möödaläinud aja lendu,

Soome sepa poja surma,

Mis kui unenäokuju

Koidul korra keeritelles

Äkitselta ära kadus,

Võind ei Kalev kinnitada,

Sünd′nut teha sündimatuks.

Tema võttis mõlad kätte,

Hakkas uuest aerutama,

Kodu poole sõudemaie.

Tuulehoogu tõukas tagant,

Laine lükkas lustilikult

Veeretelles Viru poole;

Vete pinnal mängis mõla

Sõudja sunnil kiirustelles,

Teine käsi pidas tüüri,

Et ei paati teelta pääseks.

Kalevite poega laulis:

"Kus on leina lepikuida,

Ahastuse haavikuida,

Kurvastuse kuusikuida,

Kahetsuse kaasikuida?

Kus ma leinan, kasvab lepik,

Kus ma ahastan, seal haavik,

Kus olen kurba, kasvab kuusik,

Kahetsejat varjab kaasik.

Oh minu hella eidekene,

Kes mind armul kasvatasid,

Käte peal mind kiigutasid,

Suu juures suigutasid:

Pidid üksi suremaie,

Nägemata närtsimaie!

Kes sul vaotas silmad kinni,

Kes sul litsus kulmud kokku?

Sinilill sul sulges silmad,

Kastehein sul kattis kulmud.

Oh mu hella eidekene!

Sinilillel salaokkad,

Kasteheinal karvad karedad.

Oh mu hella eidekene!

Kuidas sa mind kasvatasid,

Kasvatasid, kallistasid,

Üles tõstsid, hüpatasid,

Maha panid, mängitasid,

Suu juures suigutasid,

Kahel käel kiigutasid!

Mõtlesid toeks tulevat,

Arvasid abiks astuvat,

Lootsid elu lõpetusel

Laugelangutajat saavat,

Silmakatjat siginevat."

Tuulehoogu tõukas tagant,

Laine lükkas lustilikult

Veeretelles Viru poole.

Juba koitu kerkimassa,

Päevatera tõusu ligi,

Kui ta paati parajasti

Kodukalda vastu keeras.

Kalevite kallim poega

Laskis lootsiku kaldale,

Köitis ahelate kütke

Paadikesta parve äärde;

Kargas ise kalda peale,

Tahtis kohe kodu poole

Sammusida seadaneda,

Vendi minna vaatamaie,

Kas ehk vennad Viru rajal

Ema jälgesida leidnud.

Kalevipoeg, kangelane,

Jõudis Iru mäe harjale,

Kuhu taaralaste tarkus

Eite kaljuks karastanud.

Vaiki, vaiki, vahva meesi!

Pea kinni, pojukene!

Kas sa kuuled kentsakada,

Mis seal kostab kauge′elta?

Mis seal helkis õhtu hõlmal,

Mis seal tuules vilisteli?

Nii kui loodud laulukene,

Inimese häälekene

Kostab tuule kohinasta.

Kalevipoeg, kangelane,

Pöörab kõrvad kuulu poole,

Kus need hääled ärkanekse.

Nägemata laulunäkki,

Tuuleema tütar noori

Laskis laulu ladusasti

Kuulja kõrva kukutelles:

"Kodunt lendas kõvernokka,

Pesast kotka parem poega,

Lendas leinal luigekene,

Kurbusikkes kukekene;

Lendas kallis kotkapoega

Vaga rada rändamaie,

Eide jälgi otsimaie;

Tiivad linnulla tugevad,

Küüned kotkalla kiskujad.

Kena, lendas ta kodunta,

Ilus, isa õue pealta,

Nii kui pisar veereb pilvest,

Lumi langeb lagedalle,

Kui see hernes heidab õilme,

Kui see uba oma kaotab,

Lillakas lehti lahutab,

Pihlakas puistab kobaraid,

Taga välja toomeoksad.

Nõnda lindu kodunt lendas,

Tetri teisile vesile,

Hani muile allikaile.

Taara targal tahtemisel

Olid lese leinapäevad,

Pikalised piinapäevad

Õnnelikult õhtu saanud.

Kotkapoega, kõvernokka,

Kuis sul rada koju rändab?

Kena, lendsid sa kodunta,

Ilus, isa õue pealta.

Kotkapoja raudaküüned

Valasivad vaga verda,

Raiskasivad neiu rahu.

Kahekordne verevõlga

Piinab kotkapojukesta,

Koormab südant kõvernokal.

Ema pistab rinna suhu,

Aga meelt ei pista pähe!

Hoia, kotkas, kõvernokka,

Hoia ennast mõõga eesta:

Veri ihkab vere palka!

Või ei enam kaljueite

Pikemalta pajatada."

Nõnda laulis tuule tiival

Eide vaimu varjukene.

Kalevite kallim poega

Märkas laulu mõistatusest,

Kuidas kallis eidekene

Kooljasängi kolletanud;

Märkas laulu mõistatusest,

Kuidas tema Soome sõidul

Kahevõrra kurja teinud:

Eksind korra kogemata,

Teise korra teademata.

Kalevipoeg, kangelane,

Kiirusteli kodu poole;

Jõudis isa õue alla,

Jõudis vainu väravalle,

Koerad õues haukumaie.

Vennad tulid väravasse,

Tulid võõrast vaatamaie.

Kui nad nooremada nägid,

Keda arvasid kadunud,

Tulid vennad imestelles

Tulijada tunnistama,

Kellel uhke mõõka puusas,

Kuldakannuksed saapassa.

Kes see jõuaks küsimisi

Kõiki korral kuulutada,

Mis siin vennad kolmekesi

Isekeskis kõnelesid?



Teisel õhtul istusivad

Kanged mehed kolmekesi,

Sahkasivad sõnumida,

Kuidas eide otsimisel

Igaühel käsi käinud.

Vanem venda pajatelles

Laskis laulu lendamaie:

"Läksin eite otsimaie,

Kadund kana püüdemaie,

Läksin, käisin tüki teeda,

Tüki teeda, palju maada,

Käisin tüki tühja maada,

Seitse versta seda maada,

Kümme versta Kuramaada,

Poole versta Poolamaada,

Viis versta Vene radada,

Sada versta Saksamaada,

Tuhat sammu Turjamaada.

Mis mulle sealta vastu tuli?

Tuli mulle vastu tinaneidu,

Tinast tehtud tütarlapsi,

Tinasta suu, tinast silmad,

Tinast kael ja tinast keha,

Tinast käiksed käessa.

Mina tinaselt küsima:

"Kas sa nägid eide jälgi,

Tedrepoja teederada?"

Tina ei teadnud küsimist

Ega mõistnud vastust anda:

Tina tuima kui see kivi,

Saand ei suuda maigutada.

Mina kiirest′ kihutama,

Lasin sammud sõudemaie

Tüki teed ja palju maada,

Käisin tüki tühja maada,

Seitse versta seda maada,

Kaheksa kaljumägesid.

Mis mulle sealta vastu tuli?

Tuli mulle vastu vaskineidu,

Vasest valatud piigake.

Vasest suu, vasest silmad,

Vasest kael ja vasest keha,

Vaski peast kuni varbani,

Vaskivammus neiu seljas,

Vaskivarruksed vammuksel.

Mina vaselta küsima:

"Kas ehk nägid teederada,

Kuhu kodukana kadund,

Tedretütar tuisku läinud?"

Vask ei teadnud küsimist

Ega mõistnud vastust anda;

Vaski tuima kui see kivi,

Saand ei suuda maigutada.

Mina kiirest′ kihutama,

Lasksin sammud sõudemaie

Tüki teed ja palju maada;

Käisin tüki tühja maada,

Kaheksa kaljumägeda,

Sada versta samblasooda.

Mis mulle sealta vastu tuli?

Tuli mulle vastu hõbeneidu,

Hõbedast valatud piigake,

Hõbedast suu, hõbedast silmad,

Hõbedasta kõik see keha

Peast kuni varba′ani;

Hõbekuube, hõbekäiksed,

Hõbekirjad käikseilla.

Mina hõbedalt küsima:

"Kas ehk nägid teederada,

Kuhu kodukana kadund,

Tedretütar tuisku läinud?"

Hõbe ei teadnud küsimist

Ega mõistnud vastust anda.

Hõbe külma kui see kivi,

Saand ei suuda maigutada,

Hõbekeel ei häälitseda.

Mina kiirest′ kihutama,

Lasksin sammud sõudemaie

Tüki teed ja palju maada;

Käisin tüki tühja maada,

Seitse versta seda maada,

Kaheksa kaljumägeda,

Sada versta samblasooda.

Mis mulle sealta vastu tuli?

Tuli mulle vastu kuldaneidu,

Kuldane kuningatütar.

Kullast suu, kullast kulmud,

Kullast kaela, kullast keha,

Kulda peasta varba′ani.

Kullast käiksed käessa,

Kuldakirjad käikseilla,

Kullast kuube, kullast kübar,

Kuldne krooni kübaralla.

Mina kullalta küsima:

"Kas ehk nägid teederada,

Kuhu kodukana kadund,

Tedretütar tuisku läinud?"

Kulda mõistis, kostis kohe,

Kuldanokka aga kukkus:

"Mine raatmaa radadelle,

Kihuta kanarbikule,

Sealtap leiad lihast neidu,

Kes see sulasuul kõneleb."

Mina kiirest′ kihutama,

Lasksin sammud lendamaie,

Jalavarbad veeremaie.

Käisin tüki tühja maada,

Seitse versta rabasooda,

Kaheksa karja-aruda,

Kümme versta künnimaada;

Sealt sain raatmaa radadelle,

Kanarbiku keske′elle.

Mis mulle sealta vastu tuli?

Tuli mulle vastu kena neidu,

Ema rüpest sündind piiga,

Palged punapaisudella,

Silmad eluhiilgusella.

Mina neiult nõudemaie,

Kõrgerinnalta küsima:

"Kas ehk nägid teederada,

Kuhu kodukana kadund,

Tedretütar tuisku läinud?"

Kena neidu kohe mõistis,

Piiga lahkesti pajatas:

"Ei ma näinud, hella venda,

Kana jälgi kanarbikus,

Tedre rada teises paigas.

Võib ehk kulli kana viinud,

Kotkas tedre ära kannud.

Tule, venda, meie talu

Kodukanasid kosima;

Meil on vägi valgepäida,

Suurem seltsi sõstrasilmi,

Karjakene käharpäida,

Seitse kena sõlgirinda,

Kümme kulda-pärjakandjat,

Kakskümmend kaunist helmeskaela,

Sada siidiriidelista."

Mina mõistsin, kostsin vastu:

"Ei või tulla, tütar noori!

Ei ma ole kosjaskäija,

Neiuradadel rändaja;

Otsin kadund eide jälgi,

Metsa läinud memmekesta." -

Teine venda pajatelles,

Laskis laulu lendamaie:

"Läksin eite otsimaie,

Kadund kana püüdemaie,

Läksin, käisin tüki teeda,

Tüki teeda, palju maada,

Tallasin tüki lagedaid,

Sammusin suurta sooda mööda,

Käisin jõekallast mööda,

Mõne versta mööda metsi.

Mis mul sealta vastu tuli?

Sealt tuli vastu väike sauna.

Mina sauna ukse ette:

"Tere, eite, tere, taati!

Tulge teeda juhtimaie!"

Eit ei kostnud, taat ei kostnud,

Musta kassi näugus nurgas.

Mina kiirest′ kihutama,

Lasksin sammud sõudemaie,

Läksin, käisin tüki teeda,

Tüki teeda, palju maada,

Tallasin tüki lagedaid,

Sammusin teise mööda sooda,

Käisin jõekallast mööda,

Mõne versta mööda metsi.

Mis mulle sealta vastu tuli?

Tuli vastu metsakriimu.

Mina hundilta küsima:

"Kas ehk nägid, vennikene,

Metsas meie eide jälgi?"

Metsakriim ei mõistnud kosta,

Hundipoeg ei pajatada,

Vahtis aga võõritie,

Näitas hambaid irvitie.

Mina kiirest′ kihutama,

Lasksin sammud sõudemaie,

Läksin, käisin tüki teeda,

Tüki teeda, palju maada,

Tallasin tüki lagedaid,

Sammusin teise mööda sooda,

Käisin jõekallast mööda,

Mõne versta mööda metsi.

Mis mulle sealta vastu tuli?

Tuli vastu vana karu.

Mina karulta küsima:

"Kas ehk nägid, vennikene,

Metsas meie eide jälgi?"

Karu ei mõistnud küsimist

Ega osand vastust anda;

Mis ta, mehike, mõmises,

Sest ei mõistnud mina sõna.

Mina kiirest′ kihutama,

Lasksin sammud sõudemaie,

Läksin, käisin tüki teeda,

Tüki teeda, palju maada,

Tallasin tüki lagedaid,

Sammusin teise sulasooda,

Käisin jõekallast mööda,

Mõne versta mööda metsi.

Mis mulle sealta vastu tuli?

Tuli vastu kõrge kuuski,

Kuldakägu kuuse ladvas.

Mina käolta küsimaie:

"Kas ehk nägid, kuldanokka,

Metsas meie eide teeda?"

Kägu mõistis, kostis kohe,

Kuldanokka tõstis häälta:

"Mine laiast laanets läbi,

Sealt tuleb aru ilusa,

Aru taga kena kaasik,

Kaasiku keskel uhke talu;

Sealtap leiad neidusida,

Kes sull′ teavad vastust anda."

Mina kiirest′ kihutama,

Lasksin sammud lendamaie,

Läksin, käisin laanest läbi,

Sammusin üle arude,

Käisin läbi kaasikusta.

Mis mulle sealta vastu tuli?

Seal tuli vastu uhke talu,

Talus neli noorta neidu,

Neli kena kudruskaela.

Üks neist õmbles siidisärki,

Teine tikkis käiksekirja,

Kolmas kudus kuldavööda,

Neljas lõksutas lõuendit.

Nii kui tuulest tulitatud

Paistis tuba tulijalle,

Seinad seisid siidikattes,

Põrand puhtasti pühitud.

Mina lahkelt teretelles:

"Tere, neiud, nugissilmad!

Kas ehk teate teederada,

Kuhu kodukana kadund,

Tedretütar tuisku läinud?"

Kes see õmbles siidisärki,

See ei lausunud sõnada,

Kes see tikkis käiksekirja,

See ei teinud suuda lahti,

Kes see kudus kuldavööda,

Võttis lahkest tervist vastu,

Kes see lõksutas lõuendit,

See′ p see sõnarikkam oli,

See′ p see lahkesti sõnaldas:

"Käisin, kuld, küll karjateeda,

Käisin eile marjamaalla,

Toonaeile tagametsas,

Enne luhas loogu võtmas,

Ei ma näinud kana jälgi

Ega tedretütre teeda;

Vistist läksid nad lennulla,

Vistist võtnud tiival teeda.

Lase suvi mööda sõita,

Küllap siis tuleb sügise;

Võta kätte viinamärsid,

Pane kihlad kottidesse,

Mine kana kosimaie,

Teista tetre tabamaie!"

Mina mõistsin, vastu kostsin:

"Ega ma otsi noorta naista,

Taha ei teista tedrekesta,

Otsin kadund eide jälgi,

Ema armu radasida." -

Kolmas venda pajatama,

Kuidas tema otsikäigid

Kõik ka tühja tuulde läinud.

Tema sahkas saare käiki,

Sündind lugu Soome rajal,

Kuidas tuuslar, tuuletarka,

Surmasängi kolletanud,

Rääkis kalli mõõga kaupa,

Pikki liigupidusida;

Aga viimast verist riidu,

Sepa poja surmamista,

Saare piiga laintelaulu,

Eide laulu tuuleõhul

Ei ta rääkind vendadelle.

Vanem venda laskis sõna,

Laulu nõnda lendamaie:

"Taat meil magab kalmukünkas,

Sõmerliiva sõba alla,

Kaljukate pealla sängi;

Kuhu eide jalga eksind,

Mis tal kanda kinnitanud,

Seda võib ehk jumalikku

Taara tarkus üksi teada.

Kas on lesepõlve leina,

Kurvastuse kurnamine

Eite otsa lõpetanud?

Ehk kas viletsuse vägi,

Kosilase kimbutused

Vaga leske varga küüsil

Viinud võõra välja peale?

Ehk kas veteveeretused

Merepõhja pillutanud?

See meil kõigil teademata.

Vanematest varjutiiba,

Armukaisul haudumista

Meil ei kolmel enam loota.

Enda tiiva tugevusel

Peame, linnud, lendamaie.

Nüüdap tuleb taadi käsku

Isekeskis toimetada;

Laskem, vennad, liisku heita:

Kes meist tõuseb kuningaksi.

Nii oli taati enne surma

Eidekesta õpetanud."

Teine venda laskis sõna,

Laulu nõnda lendamaie:

"Sul on õigus, vennikene!

Kuidas kadund taadi tarkus

Tahtmist käsuks kinnitanud,

Nõnda loodud laste kohus

Asjalugu toimetada.

Noorem vend meil mehe-eane,

Tibukene tiivakandja,

Jõuab pesast purjetelles

Juba üle mere lenda:

Liisk siis saagu lihtimaie,

Asja otsust õiendama!"

Noorem venda laskis sõna,

Laulu nõnda lendamaie:

"Taat mul suri enne sündi,

Enne kui pääsin päevale,

Eite läinud eksiteele,

Viidi vaene ehk vaenulla.

Ema viidi uksestagi,

Armud läksid akkenasta,

Ema viidi teeda mööda,

Sõnad soojad sooda mööda;

Kuhu kana kukutati,

Tedretütre hauda tehti,

Sinna armud kalda alla

Talvekülma tarretasid;

Ema hauda heidetie,

Armurüpe hangus ära.

Meie, vennad kolmekesi,

Vanemata vaesedlapsed,

Peame taadi käsku püüdma

Tõrkumata toimetada.

Lähme homme liiskumaie,

Rammukaupa katsumaie,

Õnnekaupa otsimaie,

Kes meist Taara tahtmist mööda

Valitsusevõimust võtab!"

Igal mehel isemõtted,

Ise salasoovimised

Südametes siginemas:

Lootus liisuõnne peale,

Kartus õnne kaotamisest.

Õhtul, hämariku ajal,

Videviku viivitusel

Veeres üksi noorem venda,

Kurval sammul kõndidessa

Kadund isa haua peale;

Nuturätik noorel käessa,

Pisararätik pihussa,

Astub isa haua peale,

Istub kalmukünka peale.

Isa hauasta küsima:

“Kes see liigub peale liiva,

Kes see astub peale haua,

Sõtkub sammul sõmeraida

Kiigutelles kalmukivi?”

Poega mõistis, kostis vastu:

“Poega liigub peale liiva,

Poega astub peale haua.

Noorem poega, taadikene,

Keda sinu silm ei näinud,

Tallab sammul sõmeraida

Kiigutelles kalmukivi.

Tõuse üles, taadikene!

Tõuse armu andemaie,

Poja peada silitama;

Tõuse rammu toetama,

Sõna kolme kostemaie!”

Taati mõistis, kostis vastu:

“Ei või tõusta, poega noori,

Ei või tõusta, ei ärata.

Katki olen kaelaluusta,

Pihupõrmu põlveluusta,

Muru kasvand peale mulla,

Aruheina peale haua,

Sammal kasvand peale kalju,

Sinililled silma peale,

Angervaksad jalgadelle.

Tuleb tuuli, toob ju armu,

Tuleb päeva, pead silitab.”

Poega kurvalt kostis vastu:

“Tundideks on tuule armu,

Päevadeks on päeva armu,

Eluajaks Taara armu,

Isa armu igavesti.”

Taati kostis mulla alta,

Armukeelilla kalmusta:

“Ära kurda, pojukene,

Ära nuta, noorukene!

Kadund isa vari valvab

Kalmust vaga lapse käiki.

Jumalate juhatusel

Jooksvad elujoonekesed,

Voolavad õnnelainekesed.

Kogemata kuritegu

Püüa jälle parandada!”



KALEVIPOEG

Soovituseks | Sissejuhatuseks

I | II | III | IV | V | VI | VII | VIII | IX | X

XI | XII | XIII | XIV | XV | XVI | XVII | XVIII | IXX | XX





Info digiteeritud väljaande kohta


See e-raamat pärineb Vikitekstidest[1]. See on eestikeelsete vabade alliktekstide varamu, mida luuakse vabatahtlike koostööna.

Me levitame digiteeritud tekste tasuta, võttes aluseks teosed, millede autoriõiguste kehtivus on lõppenud või mis on avaldatud vaba litsentsi all. Sa võid meie e-raamatuid kasutada mistahes otstarbel Creative Commons Attribution-ShareAlike 3.0 Unported[2] litsentsi või GNU FDL[3] litsentsi tingimustel.

Uued kaastöölised on Vikiteksidesse teretulnud. Võimalik, et selle raamatu digiteerimisel on mõned vead sisse jäänud. Sa saad nendest teada anda sellel lehel[4].

Seda e-raamatut aitasid luua:

[Kaastööliste nimekiri vastavalt päringule välja jäetud.]





* * *



↑ http://et.wikisource.org

↑ http://www.creativecommons.org/licenses/by-sa/3.0

↑ http://www.gnu.org/copyleft/fdl.html

↑ http://et.wikisource.org/wiki/Vikitekstid:%C3%9Cldine_arutelu





