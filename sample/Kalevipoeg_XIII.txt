Kalevipoeg


					Friedrich Reinhold Kreutzwald





Exported from Wikisource on 15. märts 2022





Kolmeteistkümnes lugu





Enne küll olin esimene

Külavainul kilkamassa,

Lindu, laulu laskemassa,

Sõnasida seadimassa,

Esimene laulumeesi

Värssisida veeretamas!

Laulin üksi lusti pärast,

Laulin kaksi katsudessa,

Võidu vastu valdasida:

Laulin, et kaljud kargasid,

Metsad mütates mürasid,

Merelained lõhkenesid,

Pilved pikil kärisesid,

Tuulekohin häälta kohkus!

Ei nüüd, väeti, enam jaksa,

Hääl ei anna hella viisi,

Jõud ei kanna kanget viisi,

Sõrm ei paindu kandelilla.

Olen vanaksi vaarunud,

Rammetumaks rauganenud.

Kalevida kuulutelles

Ärkab noorus õitsemaie,

Kallim aega kasvamaie,

Kus ma enne, kuldakägu,

Hõbedane õuelindu,

Kodukoppelis kukkusin,

Meie metsades helkisin.

Juba mina mullu laulin,

Toonamullu murrin keele,

Aasta sõnu asutasin,

Teise taga tasutasin,

Kolmandama keerutasin,

Neljandal kokku sidusin.

Kalevite kange poega,

Kui oli käiki lõpetanud,

Päevatööda toimetanud,

Tõttas jälle õhtu eella

Sinna enne tehtud sängi,

Kus ta kalli mõõga kaotand.

Enne kui heitis puhkama,

Väsimusta vaigistama,

Võttis sängil õhtueinet.

Soolasorts ei näitnud silma,

Polnud näha poegasida;

Võisid veel ehk nõiavihtel

Muhkusida muisutada,

Haavatud keha arstida.

Hommikulla enne koitu,

Vara enne valge′eda

Kargas Kalev kiirusella

Kodu poole kõndimaie.

Täna tallas teista teeda,

Rändas uusi radasida

Sõudval sammul kaugemalle.

Mööda sood ja mööda raba,

Kus ei muud kui hunti käinud,

Metsa paksust põõsastikust

Puges kangelase poega

Virgult läbi V i r u poole.

Sammusida sirutelles

Kadusivad koormakandjal

Jõudsalt pikad penikoormad

Ega olnud enne õhtut

Mehel palju puhkamista.

Vast kui päike alla veeres,

Ladus tema laualasu

Õlapennilt põõsa alla;

Puhkas väsind pihtasida,

Võttis kehakarastuseks

Leivakotist lisandusta,

Lähkrist keelelibedusta.

Siis aga sängi seadimaie,

Küljeaset kohendama.

Liivikulta kantud liiva

Seadis sängiks seisemaie

Ühtekokku hunnikusse.

Viimast rüpetäita viies

Kaotas hõlmast kogemata

Paari pihutäie pillu;

Sest jäi viltu sängiserva,

Teiselt poolelt tasumata.

Sängist mõni sammukene

Eemal seisab varisenud

Liivalasuke lagedal

Kui üks kaunis künkakene.

Öövarju hõlma alla,

Kastevilu karastusel

Puhkas kangelase poega

Vintsund keha väsimusta.

Taevast vaatas ehatähti,

Vaatasivad vardatähed

Sõbrasilmil suikujada.

Kuu kahvatanud pale

Valvas vaikselt sängi kohal,

Kuni tõusev koidukuma

Virku jõudis äratama.

Kui ta teele kohendelles

Linnupetteks võttis leiba,

Kostis kõrgemalta kuuselt

H a r a k a laul tema kõrva,

Kes seal sulgi silitelles

Asja nõnda avaldeli:

"Kui sa teaksid, kange meesi,

Mõistaksid ära mõelda,

Ajudella arvatagi,

Mis sul suikudes sündinud,

Tooksid sa tüve meresta,

Ladvatüki saare laanest,

Valmistaksid vankeriksi,

Seaksid kokku sõiduriistaks,

Raiuks rahnud ratasteksi,

Teeksid teised telgedeksi;

Paneks ette punapaadi,

Hiirekarva hallikese,

Keske′ elle kuldakõrvi,

Vahel′ valged võigukesed,

Kuis on seadus kuningalle.

Tee on pikka tallajalle,

Maa on kauge kargajalle,

Lage laia luusijalle!

Sõbrad ootvad pikisilmi,

Igatsevad isekeskis:

Kuhu on jäänud kuningas?

Mis tal sammusid sidumas,

Mis tal käiki kütkendamas?

Sea sa sammud sõudevalle,

Jalakannad kargavalle!

Kulda saatvad sammukesed,

Hõbe jälgedel õnneksi.

Kes see kulda korjamaie,

Hõbedat maast võttemaie?

Vend saab siidi sammudesta,

Õde haljasta hõbedat,

Sugulased saavad kulda,

Aruleidu astmetesta.

Kui sa teaksid, kange meesi,

Mõistaksid ära mõelda,

Ajudella arvatagi,

Kuidas sammust kulda saada,

Kuidas hüppest hõbedada,

Siis sa sammud sirutaksid,

Lennates koju läheksid!

Sortsisõna sõlmitusel,

Unerohu uimastusel,

Kaetisrohu kammitsusel

Viibisid sa, vennikene,

Pikalisti puhkemaie,

Magasid seitse nädalat,

Enne kui unesta ärkasid.

Hommikul on õnnekudu,

Päeva keskel kuldakangas,

Õhtul hõbedane ilu,

Ööl ei õnne ilmumassa."

Haraklinnu avaldused,

Kirjukuue kuulutused

Kalevida kiirustasid;

Ladus selga lauakoorma,

Seadis sammud sõudsamasti

Metsateesid mõõtemaie,

Lagedaida lõhkumaie.

Kui ta käinud tüki teeda,

Tüki teeda, marga maada,

Kus ei kuskil kinnitusi

Ega sammul sidendusi,

Jõudis vastu I l ma j ä r v i.

Kaldal mõtles kangelane:

"Kas ma loigukese kohkel

Käiki lähen kõverdama,

Kallist aega kulutama?

Pääsin õnnelt Peipsist läbi,

Sõudsin üle S o o m e m e r e,

Mis siin viitu mudalombist?

Küllap pääsen kõntsa kütkest,

Veeren läbi virtsukese."

Mõtteid nõnda mõlgutelles

Tõstis tema viibimata

Kaldast jalga üle järve,

Astus sammu, astus kaksi,

Hakkas kolmat astumaie,

Sealap kippus sügav vesi

Kaenlaid mehel kastemaie,

Kippus nina niisutama.

Kalevite kange poega

Silmapilku seisatelles

Võõrast lugu vaatamaie,

Pahandusel pajatama:

"Toho! tondilaste loiku,

Musta vähi mudalompi!

Peipsi puutus p...se′ eni,

Kippus kastma kellukesta,

Lokutusi loputama;

Sina, häbemata sõge,

Kipud kaenlaid kastemaie,

Mehe kaela märjastama!"

Pajatelles pööranekse

Tuldud jälile tagasi,

Kuni jõudis kuivikulle.

Kaldal käiki kinniteli,

Raputeli mudaräntsa,

Kõntsa pika koibadesta,

Siis aga jälle sammusida

V i r u poole veeretama.

Äge päikese palav

Südapäeva sünnitusel

Piinas mehel pihtasida,

Raugendeli keharammu;

Sammul siiski polnud seismist

Ega käigil kinnitusta:

Haraklinnu avaldused

Kodu poole kihutasid.

Kui ta käinud tüki maada,

Mis siis käiki kütkendelles

Võõralikku juhtus vastu?

Vastu juhtus vanaeite,

Soolasortsi sugulane,

Mana targa vanamoori.

Eite istus pajupõõsas,

Laskis laulus laususõnu,

Vägevaida valu vastu,

Võimsaid ussiviha vastu

Tuuleõhku lendamaie,

Miska valu vaigistada,

Nõelamista nõrgendada.

Kalevite kallis poega

Sammusida seisateli

Põõsa äärde puhkamaie,

Memme laulu märkamaie.

Vanaeite, sõnatarka,

Pajupõõsast pajatama:

"Mida karva, Leenakene?

Kuule, armas Leenakene,

Suure soo saksalane,

Paemurde prouakene,

Kulu kuldane emanda,

Ehk oskan sind ära arvata!

Sarapuukarva, sinikakarva,

Sisaliku silma karva,

Oidukarva, orasekarva,

Mäekarva, männikarva,

Sookarva, kanarbikarva,

Kirev sa, kivitagune,

Põõsa alta piigakene?

Võta valu vähendada,

Paistetusta painutada!

Musta madu, mudakarva,

Kooljakarva tõugutigu!

Kas arvid puisse hammustada,

Pajukoorta ehk pureda,

Kui sa inimest ihkasid,

Nõrka looma nõelasid?

Paju alla ma paneksin,

Võsandikku võõrutaksin!

Tule viga vihtlemaie,

Haavasida arstimaie,

Hambaraigu ravitsema,

Puretamist parandama!

Küllap tunned hambaarmid,

Igemete ilapaigad,

Keele nälpamise kohad.

Küll ma tunnen sinu tõugu,

Taotan sinu suguda,

Kust sind viidud, kust sind saadud,

Kust sind, kurja, korjatie,

Salalikku sigitati.

Küllap arvan su suguda,

Korjamise kodadasi:

Sul on sugu sõnnikusta,

Kärnaskonnade kohusta,

Kolgakonnade kudusta,

Hukkaläinud udusta,

Karja jälil kaste′ esta.

Issand õhkas õhkudasa,

Vanaisa hingekesta,

Sest sai tigu tihassilma,

Vaglasilma vaarikusta.

Keele ostsid odaotsast,

Hambad tapperi terasta;

Kuub sul kukepuu-karvane,

Pea painupuu sarnane.

Sõmerakarva, savikarva,

Kanarbiku-, kulukarva,

Oleksid ehk ilmakarva,

Taeva-, pilve-, tähekarva,

Siiski tunnen sinu tõu,

Sina minu väest ei pääse!

Ole laia kivi alla,

Keerus puukännu alla,

Käharas ehk loogetie

Mööda mättaid mängimassa,

Kõnni põllupeenderailla,

Põõsapaksus, metsa vahel:

Sulane sina, ma isanda!

Leian sinu ligimailta,

Karistan sind kaugemalta,

T o l l a - h o l l a ! p i l l a - v i l l a!

Nüüd sa oled valu saanud.

Suusta sile, peasta villa,

Lõualuudki villadesta,

Villast viisi hammastagi,

Villakarv sul keelekene,

Villane sinu kübara,

Villast võetud üleüldse."

Kalevite kallis poega,

Kui ta salatarkust saanud,

Ussisõnu pähe õppind,

Tõttas teeda tallamaie,

Seadis jõudsalt sammusida

V i r u poole veeretama.

Metsavarjul võttis meesi

Päevapalavat puhata.

Küljeaset kohendelles

Puistas metsa pilla-palla,

Murdis maha mändisida,

Katkus maha kuuskesida,

Tugevaida tammesida,

Pikemaida pihlakaida,

Laiemaida leppasida;

Ladus puida lademesse,

Kokku kõrgelt hunnikusse,

Langes ise lademelle

Leiba luusse laskemaie,

Kurnand keha karastama.

Sai ta puhu suikunud,

Päevapalavust puhanud,

Ladus selga lauakoorma,

Siis aga jälle sammumaie.

Käänas teelta kurakäele

Otse E n d l a j ä r v e äärde,

Sammus siis silmasihilla

Piki sooda edaspidi.

Punetelles päikene

Veniteli varjusida

Õhtu hõlmal pikenema.

Juba jõudis ehavilu

Koormakandjat karastama,

Kui ta kaugelt künka tagant

Suitsu juhtus silmamaie,

Mis kui kütiskõrvetuse,

Miiliaugu musta suitsu

Pilvepaksult üles paisus,

Taevast tahtis tumendada.

Sammusida sirutelles

Tõttas Kalev künka poole.

Ligemalle minnes leidis

Künkakese kõrval koopa;

Sealtap läikis tuleleeki,

Mis siin suitsu sünniteli.

Kindlalt ahelate kütkes

Rippus kaunis keedukatel

Suitsu keskel koopasuussa.

Paja ümber tulepaistel

Istusivad kükakili

Kolme meesta, tahmapalet,

Kes seal tulda kohendasid,

Vahtu võtsid leemepajalt.

Käigist väsind kangelane

Koopasuussa seisatelles

Mõtteid nõnda mõlgutama:

"Õnneks leian öömaja,

Parajada puhkepaika,

Sooja rooga õhtusöögiks,

Mis ju kaua pole maitsend."

Noored mehed tule ääres

Isekeskis irvitama,

Tulijada tunnistama,

Kes neil kehasta ja koormast

Üsna võõravääraline,

Imekomblik ilmumine.

Kalevite kange poega

Viskab lauakoorma maha,

Astub sammu ligemalle,

Siisap sõnu sahkamaie:

"Mida rooga, mehikesed,

Kattelassa keedetakse?

Peab teil pikki pidusida,

Saaja suuri ehk tulema?"

Mehed mõistsid, kostsid vastu,

Pajatasid tulepaistelt:

"Katel keedab kallist rooga,

Keedab isa õhtusööki,

Tagurpäri-taadi toitu,

Vastuoksa-eide rooga,

Pööraspea-piigade putru,

Lustileenta langudelle.

Kui meil pidu peetanekse,

Suuri söömi tehtanekse,

Siisap tõuras tapetakse,

Suuri härga surmatakse;

Sada tuleb surmamaie,

Viissada veristama,

Tuhat meesta tappemaie.

Täna keemas kehva katel,

Keemas vaese mehe vara,

Pole muud kui põdrapoolik,

Vana kuldi küljekesed,

Karu maks ja kopsukesed,

Noore hundi neerurasva,

Vana karu kamarada,

Põhjas kotka pesamuna -

Sest saab S a r v i k õhtuservet,

Vanamoori mokakastet,

Koer saab laket katlapõhjast,

Kassi kausi riismeida;

Pühkmed jäävad kokkadelle,

Jäävad osaks orjadelle.

Linapead on iseleival,

Neitsid noorukesed koogil,

Mis on teinud vanamoori,

Sortsitulel küpsetanud:

Sealt saab saia sõsaraile,

Närvatoitu neidudelle."

K a l e v i p o e g pajatama:

"Toho, tondilaste kokad,

Solgileeme sobitajad!

Kes see hullemada kuulnud,

Imedamat unes näinud!

Kentsakamat leemekeetu

Ei võind sortsi sobitada,

T u u s l a r ise toimetada!"

Üks neist meestest mõistis kohe,

Kavalasti kostis vastu:

"Meie katel keetanekse

Võõrast rooga valmistelles

Neljapäeval nõidadelle

Rammukosutavat rooga,

Keedab kehatugevusta

Targa tuuslar-taatidelle,

Sortsi poegadelle sööki;

Keedab vihavõttijada,

Kadeduse kergendajat,

Kurja silma kustutajat,

Keedab nooremate kasuks

Armumeele alustajat,

Südamete sütitajat."

Kalevipoeg pajatama:

"Kui on katlal kümme keetu,

Pajal palju valmistusi,

Siis ei maksa õhtusööki

Tühjal kõhul oodatagi.

Juhatage, kulla vennad,

Kus te peremehe koda,

Tagurpäri-taadi tuba,

Vastuoksa-eide vari,

Pööraspea-piigade paika!

Karedamal kaunakesel

Vahest magus ivakene,

Koredamal koorukesel

Vahest sile sisukene."

Pajahoidjad poisikesed

Pilkamisi pajatama:

"Kui sa astud kamberini,

Tallad teeda tubadeni,

Vaata enne, vennikene!

Aja siis silmad avali,

Et ei eksi jälgedelta,

Kaota käesta kodurada:

Libe hiirel lõksuminek,

Paha väljapääsemine."

Kalev mõistis, kostis vastu:

"Meest ei jõua müürid hoida

Ega kaljud kammitseda!

Tugevus ei kaota teeda,

Rammul rohkesti radasid."

Pajahoidjad poisikesed

Joonelt teeda juhatama:

"Käi sa otse koopakurku,

Vaata, seal leiad värava;

Kummardele selga küüru,

Lase alla libamisi

Pugedes urgastee põhja!

Veere sammul, vennikene,

Käsikaudu katsudelles,

Küllap leiad toaukse!"

Kalevite kange poega

Hakkas rada rändamaie,

Tuisul teeda tallamaie,

Kõndis tüki küürakili,

Teise tüki käpakili.

Pajahoidjad poisikesed

Isekeskis irvitama:

"Karu läks kassi pesasse,

Lõvi lingupaeladesse,

Kuhu naha kaotanekse!"

Kalevite kange poega

Tõttas teeda tüdimata,

Ehk küll käiki küürakili,

Roomakili mehel raske;

Umbekitsas pime urgas

Tegi teele tõkkeida.

Kaugelt hakkas tulekuma

Pimedasse paistemaie;

Silma võis nüüd selitelles

Jalga jälle juhatada.

Urgastee läks laiemaksi,

Kasvas ajult kõrgemaksi,

Kuni Kalevite poega

Püsti pääses kõndimaie.

Kõrge koopa keske′ ella

Lae küljes rippus lampi,

Valgustelles vaatajalle

Kõik, mis silma kukkunekse.

Tagaseina oli tehtud

Kaunis laia toauksi.

Uksepiida kõrval seisid

Kaksi ämbrit kõrvutie,

Mõlemates oma märga,

Isesugusta vedelat;

Üks oli valge, piimakarva,

Teine tõmmu, tõrvakarva.

Toaukse tagant tungis

Vokikeste rattavurin,

Värtna veeremise virin,

Ketrajate kena helin,

Piigakeste lustilaulu.

Kalev sala kuulamaie.

Piiga laul aga laksateli:

"Õekesed hellakesed,

Käharpeaga kaunikesed,

Linalakad linnukesed!

Igavuse ikkekene

Vaevab vaeseid voki taga

Kuldalõnga keerutelles,

Hõbeheideid venitelles.

Eks meid enne olnud hulka,

Eks meid paikus käinud parvi,

Eks meil olnud pidupõlvi,

Eks meil õitsend parem aega

Enne isa õue pealla,

Vanemate vainudella?

Eks me ehtind õhtu eella,

Plettind puna paeladesse,

Kuldakarva kirjadesse,

Läinud külakiige peale

Õhtulusti hõiskamaie?

Seljas olid siidisärgid,

Kroogitud käiksed käessa,

Helmekorrad ümber kaela,

Suuri sõlgi rindadella,

Kuldasõrmuksed sõrmessa,

Poortidest pärjad peassa,

Kuldatressid pärgadella,

Siidirätikud kaelassa,

Siidisukad jalgadella.

Eks me enne tunnud õnne,

Eks me enne näinud ilu,

Rohkest′ pidul rõõmusida!

Nüüdap leina kaotab lusti,

Nüüdap kurbus võtab karva,

Puna neiu palgeilta.

Vangis võõra voli alla

Kanakesed kamberissa,

Tuvid üksi tubadessa,

Kus ei kaugelt kuulajaida,

Hüva õnne soovijaida,

Ega käimas kosilasi.

Igavuses hallitame,

Kurvastuses kolletame

Voki taga, vaesekesed!

Või ei vaata armukesta,

Teretada tuttavada,

Kätt ei anda kalli′ille!

Tuleks kaugelt teinepooli,

Tuleks täkulla tantsides

Enne valget alla õue

Leinajaida lepitama,

Kurvastusi kahandama,

Pisaraida pillutama!

Tuleks p ä i k e-peiukene,

Piigasida päästemaie;

Tuleks k u u kui kosilane

Neiukesi naljatama,

Leinapõlvest lunastama,

Tuleks t ä h t i-poisikene

Tuvikesi tahtemaie,

Vangist välja aitamaie;

Tuleks, kes ta ise tahes,

Tuleks üks tuulest tuisatud,

Tuleks vilets või vigane,

Kui aga oleks isane!"

Kalevite kallis poega,

Kui oli kuulnud neiu lugu,

Püüdis ukse lahti päästa,

Tabast lahtie tõugata,

Piitadesta painutada.

Kaljuseina kindlusella

Seisis värav vankumata,

Uksepiidad paindumata.

Kalevite kange poega

Püüdis häälta pettelikult

Madalamaks moonutada,

Peenemaksi painutada,

Hakkas laulu laskemaie,

Sõnasida seadimaie:

"Läksin lustil kõndimaie,

Mööda metsi hulkumaie,

Meeletuju tuulutama,

Murekoormat kergitama;

Talv oli läinud tänavast,

Nurmed alles noorusella.

Mis ma leidsin lepikusta,

Kogemata kaasikusta?

Laidsin neiud neljakesi

Madaraida kiskumassa,

Puujuuri puistamassa,

Turbaida tuhnimassa.

Pead valged, põsed punased,

Sitikmustad silmakulmud.

Ei ma julgend juurde minna,

Ei olnud südant sülle võtta.

Läksin koju leinatessa,

Ukse ette nutte′ essa.

Taati minulta küsima,

Eite asja nõudemaie:

"Miks sa nutad, poega noori?

Miks sa kurdad kevadella?"

"Mis ma nutan, taadikene!

Mis ma kurdan, eidekene!

Läksin lustil kõndimaie,

Varaselta vaatamaie;

Mis seal leidsin lepikusta,

Kogemata kaasikusta?

Leidsin neiud neljakesi

Madaraida kiskumassa,

Puujuuri puistamassa,

Turbaida tuhnimassa,

Pead valged, põsed punased,

Sitikmustad silmakulmud.

Ei ma julgend juurde minna,

Ei olnud südant sülle võtta,

Läksin koju leinatessa."

Taati mõistis, kostis vastu:

"Ole vaita, poega noori!

Küll panen ammu püüdemaie,

Nooled pikad noppimaie."

Poega vastu pajatama:

"Oh mu armas taadikene!

See pole ammupüüdemine

Ega noolenoppimine;

See on kulla ostemine,

Hõbeda lunastamine,

Kallima kauba ostetava.

Küll lähen linnast tooma kaupa,

Poekambrist poortisida,

Leti tagant lintisida,

Seina pealta siidisida -

Seega petan neiukesed."

Võtsin hoielda hobuda,

Ratsukesta ravitseda,

Kõrvikesta kosutada;

Siis panin ratsu rakke′esse,

Sametise sadulasse,

Hõbedase helmestesse,

Vaskiselga valjaisse;

Läksin kaugelt kosimaie,

Neiukesi otsimaie:

Veerin teie väravasse,

Tulin teie ukse taha."

Neiu kuulis kamberissa,

Laulis vastu lõksutelles:

"Külapoiss mul, kulla venda,

Kaugelt tulnud kosilane!

Õnnetunnil oled tulnud

Piigakesta püüdemaie;

Peremees on kodunt läinud

Asjasida ajamaie,

Eite kooki küpsetamas,

Laste leiba vaalimassa,

Õde noorem hanekarjas

Lestajalgu lepitamas,

Teine kulda küürimassa,

Hõbeasju haljastamas;

Mina üksi, kurba lindu,

Leinaikkes lõokene,

Vokivärtnaid veeretamas,

Kuldalõnga ketramassa,

Hõbeheideid korrutamas.

Kuule, kallis külapoissi,

Petiskeelil peiukene!

Kasta oma käppasida

Ukse kõrval ämberisse,

Kussa märga tõmmut karva,

Tugevuse toetaja:

Siis su käpal kasvab võimu,

Raudarammu rusikalle,

Miska kaljuseinad murrad,

Lõhud raudased väravad,

Teraksesta tehtud tornid.

Kui peab kangus kahanema,

Liiga-rammu rammestama,

Võimus käesta võõrdumaie,

Kasta käsi teise ämbri,

Kussa märga piimakarva,

Tugevuse taltsutaja,

Kange väe kustutaja, -

Muidu tugev käsi murrab

Pihuks kõik, mis ette puutub."

Kalevite kange poega

Tõttas käsku täitemaie,

Kuidas piiga pajatanud,

Neitsi noori õpetanud.

Käppa kastes tundis kohe

Tugevusta tõusemaie,

Käes rammu kasvamaie.

Kui ta võttis uksest kinni,

Põrkas kõigi piitadega

Prantsatelles põrmandalle.

Kui ta üle lävepaku

Jalga tõstnud tubadesse,

Kanna pannud põrmandalle,

Kargas neitsi kohkudessa

Kärmeil kannul voki tagant,

Pistis tuulil putkamaie,

Lendas üle läve kambri.

Neitsikene noorukene

Kanget käppa karte′ essa

Neitsipillil palumaie:

"Kallis kange mehe poega,

Tuulest tulnud peiukene!

Ära pista raudakäppa,

Näpukesta neitsikesse,

Enne kui võimu vähendad,

Enne kui kangust kahandad,

Nõiaväge nõrgendad.

Kasta käppa teise ämbri,

Kussa märga piimakarva,

Kange rammu kahandaja!"

Kalevite kallis poega

Pani naeruks pajatusta,

Noore neitsi kohkumista,

Mõtles ise omas meeles:

Ega käsi hellitelles

Kahju ei või kasvatada.

Neiukene noorukene

Pisarpillil palumaie:

"Ära veere, vennikene,

Ära astu ligemalle!

Määratuks sind Taara loonud,

Vanaisa valmistanud,

Tugevamaks nõidus teinud,

Sortsimärga sünnitanud.

Vist sa oled, kallis võõras,

Kuulus Kalevite poega,

Kangelaste kasvandikku,

Sulevite sugulane,

Alevite armas sõber?

Sellest, kui ma kodu kasvin,

Lilleke eide lepikus,

Orjavitsa alla õue,

Angervaksa aia ääres,

Kullerkuppu koppelissa,

Imelikke ilmutusi

Sadadena kuulda saanud,

Tuhandeilla enne tulnud."

Piigakese pärimised,

Sõbrasõnal soovimised

Jäävad joonelt vastamata.

Kalevite mõttekäigid

Teisel tuulel tuiskamassa,

Teisel luhal luusimassa.

Lävest üle astudessa,

Võõrast tuba vaadatessa

Oli kohe kogemata

Mõnusama mehe mõõga

Tagaseinassa silmanud.

Varnas rippus kallis vara,

Teises varnas mõõga kõrval

Väike pajuvitsakene,

Kolmandamas suvikübar,

Vana kaabulotikene.

Kalevite kange poega,

See ei kuulnud neiu kutsu

Ega vaatnud vitsakesta,

Pidand lugu kübarasta;

Mõtted käisid mõõga peale,

Soovisivad sõjariista.

Seda olid salasepad,

Maa-alused meisterid

Salakojas sünnitanud,

Varjupaigas valmistanud.

Kui ta mõttes mõõka mõõtnud,

Pärast nõnda pajatama:

"Siin on, mis ma unes nägin,

Magadessa ette mõistsin,

Arudel enne arvasin:

See′p see mõõka mulle tehtud,

Salakojas sünnitatud

Kadund mõõga kohatäitjaks,

Mis on Kääpasse maetud."

Piiga kambrist palumaie:

"Kuule, kulla vennikene!

Jäta mõõka võttemata,

Sõjariista Sarvikulle;

Võta pajuvitsakene,

Võta varjukaabukene:

Pajuvitsa päästab põrgust,

Kübar kurja kiusatusest.

Mõõga võid sa mõnusama

Sepal lasta sobitada,

Mõõka oskab meister teha,

Selli tarka sünnitada;

Aga kallist kaabukesta,

Pajuvitsa väetikesta

Või ei ilmas kuskil leida.

Kübaral on kümme väge,

Vitsal seitse saladusi,

Üheksa veel isevoli.

Soovimiste sõuendusel,

Tahtemiste täitemisel

Vitsakene väga vägev,

Kübar kangem abimeesi,

Targem asja toimetaja."

Kalevite kange poega

Mõistis kohe, kostis vastu:

"Küllap jõuan soovimisi

Tahtemisel talitada

Ilma sortsikübarata,

Nõiavitsa aitamata.

Tuuslarite tuulesõidud,

Sortsilaste sünnitused,

Tühja-taadi tembutused

Saa ei meesta eksitama,

Kangelasta kütkendama;

Tugevus teede tegija,

Rammu radade rajaja."

Neitsikene noorukene

Vaidlemista vaigistelles

Võttis kübara varnasta,

Võttis kätte kaabukese,

Mis ei vildist vanutatud,

Villast olnud valmistatud

Ega karvadest kogutud;

Kübar oli küüntelaastust,

Korjatud küünte kildudest

Targal kombel ise tehtud.

Piigakene pajatelles

Kübarada kiitemaie:

"See′ p see kübar maksab kallis,

Maksab määratuma hinna,

Kallima kui kuningriigi,

Sest ei teista sarnalista

Suures ilmas pole saada,

Laias ilmas iial leida.

Mis sa soovimiste sõudel,

Igatsuste ihkamisel

Iial peaksid himustama:

Kaapu kohe kasvatamas,

Tahtemista täitemassa."

Naljapärast pani neitsi

Kaabukese oma pähe,

Sõnul ise soovimaie:

"Kasva, kasva, kulla neiu!

Sirgu, sirgu, sinisilma!

Kasva Kalevi kõrguseks,

Sirgu sõbra suuruseksi!"

Silmanähes sirgus sõsar,

Kasvas küünra, kasvas kaksi,

Sirgus sülla, sirgus kaksi,

Kasvas Kalevi kõrguseks,

Sirgus sõbra suuruseksi.

Kalevite kallis poega

Neitsi naljamängi nähes,

Kiire′ esti kasvamista,

Silmapilgul sirgumista,

Võttis kaabu neitsi peasta,

Pani endale päheje,

Siisap soovil sõnaldama:

"Vaju, vaju, vennikene!

Kärssu, kärssu, kange meesi!

Vaju sülda väiksemaksi,

Mõni sülda madalamaks,

Kärssu kokku kera kombel,

Sõsara noore sarnaseks!"

Kalev hakkas kahanema,

Vajus vaksa, vajus kaksi,

Kahanes veel mõne küünra,

Vajus piiga vääriliseks,

Sõsaralle sarnaliseks.

Neitsikene noorukene,

Küll sa võtsid kübarada,

Võtsid kaabu peiu peasta,

Panid endale päheje,

Sigitasid soovimisi,

Et sa saaksid endiseksi,

Loodud looma kohaseksi.

Silmapilgul vajus sõsar,

Kärssus kokku kullakene

Loodud looma radadelle.

Kalevite kallis poega

Neitsi nalja naeratama,

Pärast nõnda pajatama:

"Sinu pärast, sõsar noori,

Tahan täna titekeseks,

Pisukeseks poisiks jääda,

Tahan kui tammetõruke,

Kenakene kurnitappi

Väikselt põrandal veereda."

Soovituste sõudetäitjat,

Küüntest tehtud kübarada

Käest ei raatsind kaotada,

Mõtles aga omas meeles:

Kui tuleb tüli kogemata,

Veereb viletsuse vihma,

Rahesadu raskemada

Äkitselta ähvardama,

Küllap kübar kiireline

Kangemada kasvatamas,

Suuremada sünnitamas.

Pisukese poisi põlves

Pidas tema lustipidu,

Naljamängi neitsiga.

Kahekesi kallid lapsed

Tantsil tuba talla′ avad,

Põrandalla pööritavad,

Kui oleks tuba toomingane,

Pähkelpuista tehtud põrand,

Pihlakasta uksepiidad,

Vahterasta vaheseinad,

Kui oleks kullassa kutsutud,

Hõbedas neid hõigatud

Laulusida lõksutama,

Mis ju meelest mitu läinud,

Mitu kenamat kadunud.

Neitsikene noorukene

Palus tuppa teise piiga,

Kes see kulda küürimassa,

Hõbedada haljastamas,

Vaski oli vaalimassa;

Kutsus õe kolmandama,

Kes see käinud hanekarjas

Lestajalgu lepitamas,

Kutsus õed kahekesi

Võõrast venda vaatamaie.

Piigakesed pajatama:

"Lukutagem köögiuksed,

Pangem ette pöörakesed,

Tabad kindlad ukse taha,

Et ei vanaeite pääse

Meie pidu pillamaie!"

Köögiuksed pandi kinni.

Eite kooki küpsetelles

Läind kui hiirekene lõksu,

Võind ei enam välja päästa

Lustipidu lühendama.

Kalevite kallis poega

Tegi nalja neidudelle,

Ajaviitust armsatelle,

Lubades neid lunastada,

Põrgupõlvest päästaneda:

"Küllap viin teid kolmekesi

Päikese paiste′elle,

Püüan teile peiukesi,

Kosilasi kasvatada,

Sugulastest soovitada;

Soovin ühe Suleville,

Annan teise Aleville,

Kolmanda kannupoisile.

Mina ise, noori meesi,

Kasupoisike, ei kosi,

Või ei väeti naista võtta:

Pean veel sülla sirgunema,

Paari vaksa paisumaie,

Tüki saama targemaksi,

Teise tüki taltsamaksi,

Enne kui võin välja minna

Kodukana kosimaie.

Nüüdap, kulli kõvernokka,

Lendan, kägu, lepikusse,

Lendan lustil luhtadelle

Õnnepidu otsimaie."

Mitmeida lustimänge

Võeti ajaviite′eksi:

Kulli puistas kanapoegi -

Kalev kulli, piigad kanad;

Sõidetie sõgesikku,

Hakati sõrmust otsima,

Naabrimängi naljapärast,

Peitusmängi pidamaie,

Mis ei laulik jõuaks laulda,

Keelil kõike kuulutada.

Meelest läinud laulud kenad,

Peast pulmapillikesed,

Käest kuldsed kuulutused,

Meelest mõned magusamad.

Kui kord lõpeb lustipäeva,

Õnneööde hõiskamine,

Kui saab noorus närtsimaie,

Puna palgeilt kahvatama,

Siis on lõpul lauluaega,

Kaotab kägu kukkumise,

Ööbik iluhüüdemise,

Lõokene lustitralli,

Neitsi noorta häälekese.

Kui ei pika ilu peale

Peiupillil tantsidessa

Piigal tõuse pillikesta,

Kahetsuse kurvastusi,

Lustipidult leinamisi,

Siis võib pidu pajatelles

Luike lustikeelel laulda.



KALEVIPOEG

Soovituseks | Sissejuhatuseks

I | II | III | IV | V | VI | VII | VIII | IX | X

XI | XII | XIII | XIV | XV | XVI | XVII | XVIII | IXX | XX





Info digiteeritud väljaande kohta


See e-raamat pärineb Vikitekstidest[1]. See on eestikeelsete vabade alliktekstide varamu, mida luuakse vabatahtlike koostööna.

Me levitame digiteeritud tekste tasuta, võttes aluseks teosed, millede autoriõiguste kehtivus on lõppenud või mis on avaldatud vaba litsentsi all. Sa võid meie e-raamatuid kasutada mistahes otstarbel Creative Commons Attribution-ShareAlike 3.0 Unported[2] litsentsi või GNU FDL[3] litsentsi tingimustel.

Uued kaastöölised on Vikiteksidesse teretulnud. Võimalik, et selle raamatu digiteerimisel on mõned vead sisse jäänud. Sa saad nendest teada anda sellel lehel[4].

Seda e-raamatut aitasid luua:

[Kaastööliste nimekiri vastavalt päringule välja jäetud.]





* * *



↑ http://et.wikisource.org

↑ http://www.creativecommons.org/licenses/by-sa/3.0

↑ http://www.gnu.org/copyleft/fdl.html

↑ http://et.wikisource.org/wiki/Vikitekstid:%C3%9Cldine_arutelu





